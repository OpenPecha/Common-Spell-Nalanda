རང་བཞིན་གྲུབ་པ་མེད་པའི་གཞིའི་མན་ངག་ཅེས་བྱ་བ་བཞུགས་སོ། །
སློབ་དཔོན་ཀླུ་སྒྲུབ་ཀྱིས་མཛད།
རྒྱ་གར་སྐད་དུ། སྭ་བྷཱ་ཝ་ཨ་སིདྡྷི་ནཱ་མ་ཨུ་པ་དེ་ཤ །བོད་སྐད་དུ། རང་བཞིན་གྲུབ་པ་མེད་པའི་གཞིའི་མན་ངག་ཅེས་བྱ་བ། རྗེ་བཙུན་སྒྲོལ་མ་ལ་ཕྱག་འཚལ་ལོ། །ཨེ་མ་ཇི་ལྟར་མཁས་པ་ཡིས། །ལྷ་ཁང་འདི་ནི་བཞེངས་པར་བྱས། །ཀ་བ་གཅིག་ལ་སྒོ་དགུ་པའི། །ཤིང་མཁན་གང་གིས་ཁང་པར་བྱས། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་པས། །ལྷ་ཁང་ནང་གནས་ཕུག་རོན་ནི། །གནས་ནི་གང་དུ་འཆོལ་བར་བྱེད། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་ན། །གང་གིས་གཡོགས་ཤིང་ཞལ་ཞལ་བྱས། །སྒོ་རབ་བསྡམས་པ་དེ་ལྟ་ན། །ཀ་བ་སྲིན་གྱིས་ཟོས་པ་ན། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་སོ། །གང་གིས་གཡོགས་ཤིང་ཞལ་ཞལ་བྱས། །ལྷ་ཁང་ནང་གནས་ཕུག་རོན་ནི། །གནས་ནི་གང་དུ་འཚོལ་བར་བྱེད། །མར་དང་སྦྲང་རྩིའི་ཟས་བྱིན་ཡང༌། །རིགས་ངན་གྱི་ནི་སྤྱོད་པ་འདྲ། །དེ་བཞིན་རྡོ་རྗེ་འགྲོ་བར་བྱེད། །ཇི་ལྟར་ནམ་ཞིག་ལྷ་ཁང་དེ། །འཇིག་པར་འགྱུར་བ་མི་ཤེས་སོ། །ལྷ་ཁང་ནང་དེའི་ཕུག་རོན་ནི། །གནས་ནི་གང་དུ་འཚོལ་བར་བྱེད། །སྣ་ཚོགས་མངོན་ཅན་ཕུག་རོན་ནི། །ལྷ་ཁང་བུམ་པ་སྤངས་ནས་ནི། །དཔའ་བོའི་སྒོ་ནས་སྨྲ་བར་བྱེད། །ཇི་ལྟར་ནམ་ཞིག་ལྷ་ཁང་ནི། །འཇིག་པར་འགྱུར་བ་མི་ཤེས་སོ། །ལྷ་ཁང་ནང་གནས་ཕུག་རོན་ནི། །གནས་ནི་གང་དུ་འཆོལ་བར་བྱེད། །ལྷ་ཁང་བུམ་པ་སྤང་ས་ནས་ནི། །དཔའ་བོའི་སྒོ་ནས་སྨྲ་བར་བྱེད། །སེམས་ཀྱི་རྣམ་འཕྲུལ་ཡིན་ནོ་ཞེས། །འཕགས་པ་ཀླུ་སྒྲུབ་སྨྲ་བར་བྱེད། །རང་བཞིན་གྲུབ་པ་མེད་པའི་གཞིའི་མན་ངག་ཅེས་བྱ་བ་སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ།། །།