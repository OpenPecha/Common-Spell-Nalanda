༄༅། །རྒྱ་གར་སྐད་དུ། པི་ཤཱ་ཙི་ཡཀྵཱི་ཌཱ་ཀི་ནཱི་ཀལྤ་ཨུཏྤཱ་ཏཱ་ཀུཎྜ་ལི་སཱ་དྷ་ནཾ་ནཱ་མ། བོད་སྐད་དུ། ཤ་ཟའི་གནོད་སྦྱིན་མོ་མཁའ་འགྲོ་མ་ཀུན་ནས་འཁྱིལ་པའི་རྟོག་པ་ལས་ཕྱུང་བའི་སྒྲུབ་ཐབས་ཞེས་བྱ་བ། བཅོམ་ལྡན་འདས་དཔལ་ཕྱག་ན་རྡོ་རྗེ་ལ་ཕྱག་འཚལ་ལོ། །དེ་ནས་ཤ་ཟའི་མཁའ་འགྲོ་མ། །གནོད་སྦྱིན་ཀུན་ནས་འཁྱིལ་པ་ཡི། །སྒྲུབ་ཐབས་རིམ་པ་འདི་ལྟ་སྟེ། །གནས་དབེན་ནགས་ཚལ་ལ་སོགས་པར། །དད་ལྡན་སྐྱེ་བོ་དབུལ་འདོར་ཕྱིར། །མཎྜལ་བྱི་དོར་རྟེན་རྫས་བཤམ། །རས་ཆེན་ཤིང་ཤུན་གཞི་དག་ལ། །ཀུན་ནས་འཁྱིལ་པའི་རཱུ་པ་བྲི། །དམ་རྫས་དགོས་པ་ཚང་བར་དགོད། །ཅི་བདེར་གནས་པའི་རྣལ་འབྱོར་པས། །དང་པོར་ལྷ་བསྒོམ་དེ་མདུན་དུ། །ཀུན་ནས་འཁྱིལ་པའི་གཙོ་བོ་གསུམ། །ལྷག་པའི་ཆོ་གས་ཚང་བར་བསྒོམ། །མཐིང་ག་ལྗང་དང་དམར་བའི་སྐུ། །ཞལ་གཅིག་ཕྱག་གཉིས་གཞོན་ནུའི་ཞལ། །བརྐྱང་བསྐུམ་ཤ་རྒྱས་ནུ་མ་འབུར། །རྒྱན་ལྡན་མཛེས་པ་ཞི་བའི་ཚུལ། །མགོ་སྐྱེས་ལི་ལ་བུམ་པ་དང༌། །ནོར་བུ་འཛིན་པའི་ཕྱག་རྒྱའོ། །པདྨའི་གདན་ལ་ལེགས་གནས་པའི། །ཤ་ཟའི་མཁའ་འགྲོ་མ་གསུམ་བསྐྱེད། །རིག་པས་དགུག་གཞུག་དངོས་ཉིད་བལྟ། །དེ་ལ་དམིགས་ཏེ་གསང་སྔགས་བཟླ། །ཟས་ནོར་གོས་མཆོག་རིམ་པར་སྟེར། །ཨོཾ་ཨི་ལི་ཀི་ལི་སི་ལི་ཀི་ཀི་ལི་སྭཱ་ཧཱ། ཨོཾ་ཨ་ན་ལེ་ཀུཎྜ་ལི་གྲྀཧྞ་པིཎྜ་པི་ཤཱ་ཙི་ན་ཡེ་སྭཱ་ཧཱ། ཨོཾ་ནཱ་མཿཤུཀྵ་ཎ་བྷ་སུ་མུ་ཁཾ་མ་ཧཱ་པི་ཤཱ་ཙི་ན་ཡེ་སྭཱ་ཧཱ། བདུན་གསུམ་ཟས་ལ་བསྔགས་ལ་བསྒྲུབ། །བུད་མེད་ཚུལ་བཟང་ཟས་སྟེར་དང༌། །རྟགས་བཟང་ཐོན་ནས་ལས་ལ་སྦྱར། །རྟེན་སོགས་བླ་རྡོ་སྲོག་གི་ཚུལ། །མི་མཐོང་གནས་སྦ་མཆོད་གཏོར་གྱིས། །མཉེས་པར་བྱས་ལ་གསོལ་བ་གདབ། །གཏོར་མ་ཆང་ཟན་རྒྱན་གྱིས་བརྒྱན། །བྱིན་རླབས་སྔགས་ཀྱི་ཤམ་བུ་བསྐྱུར། །ལས་ལ་སྦྱར་བ་རྒྱུན་དུ་ནི། །ཟས་ཟ་ཕུད་དང་ལྷག་མ་ཡིས། །ཆང་རྗེས་ཟན་ལ་མངོན་བསྔགས་ནས། །མདུན་དུ་བསྐྱུར་ན་ཅི་འདོད་འབྱུང༌། །དམ་ཚིག་རྒྱུན་དུ་མ་བརྗེད་འབྲང༌། །མདུན་དུ་བསྐྱེད་ལ་མདུན་དུ་སྦྱིན། །འདི་ཉིད་ཐེ་ཚོམ་ཡོངས་སྤངས་ནས། །བསྙེན་སྒྲུབ་ཚུལ་བཞིན་བྱས་གྱུར་ན། །ཡིད་ལ་རེ་བ་ནོར་བུ་ལྟར། །བསམ་པ་ཐམས་ཅད་རྫོགས་པར་གྱུར། །སློབ་དཔོན་ཀླུ་སྒྲུབ་ཀྱིས་ཤ་ཟ་མོ་རིག་པ་འཛིན་པའི་རྟོག་པ་ལས་ཕྱུང་བ་རྫོགས་སོ། །བླ་མ་རྡོ་རྗེ་གདན་པའི་ཞལ་སྔ་ནས་དང༌། བ་རི་ལོ་ཙཱ་བས་བསྒྱུར་བའོ།།