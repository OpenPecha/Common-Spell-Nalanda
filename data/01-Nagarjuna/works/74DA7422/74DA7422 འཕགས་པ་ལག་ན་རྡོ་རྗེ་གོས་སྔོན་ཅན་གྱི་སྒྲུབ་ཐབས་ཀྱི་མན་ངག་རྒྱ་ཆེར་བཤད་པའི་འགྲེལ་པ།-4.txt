༄༅། །འཕགས་པ་ལག་ན་རྡོ་རྗེ་གོས་སྔོན་པོ་ཅན་གྱི་སྒྲུབ་ཐབས་ཀྱི་མན་ངག་རྒྱ་ཆེར་བཤད་པའི་འགྲེལ་པ།
༄༅༅། །རྒྱ་གར་སྐད་དུ། ཨཱརྱ་ནཱི་ལཱམྦ་ར་དྷ་ར་བཛྲ་པཱ་ཎི་སཱ་དྷ་ནོ་པི་ཀ་ཊཱི་ཀ་ནཱ་མ། བོད་སྐད་དུ། འཕགས་པ་ལག་ན་རྡོ་རྗེ་གོས་སྔོན་ཅན་གྱི་སྒྲུབ་ཐབས་ཀྱི་མན་ངག་རྒྱ་ཆེར་བཤད་པའི་འགྲེལ་པ། དཔལ་ཕྱག་ན་རྡོ་རྗེ་ལ་ཕྱག་འཚལ་ལོ། །འཁོར་བའི་སྡུག་བསྔལ་ཆུ་བོ་སྐེམས་མཛད་པ། །མཐུ་ལྡན་བདེ་བ་ཆེན་པོའི་བདག་ཉིད་དེ། །ཉི་ཟླ་ལྟ་བུར་འགྲོ་དོན་མཛད་པའི་མཆོག །སྨན་མཆོག་རྡོ་རྗེ་ཅན་ལ་ཕྱག་འཚལ་ལོ། །རང་བཞིན་རིག་པ་སྟོང་པ་ཆེན་པོ་དང་། །གཉུག་མ་བདེ་བ་སྙིང་རྗེ་ཆེན་པོ་དང་། །བདེ་བ་ཆེན་པོ་མཐའ་བྲལ་རྡོ་རྗེ་འཛིན། །ཕྱག་རྒྱ་ཆེན་པོ་རང་བཞིན་འབྲས་བུ་དངོས། །དེ་ཉིད་ཐོབ་པའི་ལམ་ནི་ཡོད་དང་མེད་པ་ཡི། །ཕྱག་རྒྱ་བཞི་པོ་ལམ་གྱིས་གྲོལ་བའོ། །དེ་བཞིན་སྟོང་པའི་རང་བཞིན་ཆེན་པོ་ནི། །སྟོང་པ་བདག་མེད་ལམ་གྱིས་གྲོལ་ཞེས་གསུངས། །དེ་བཞིན་ཆོགས་ལམ་སྦྱོར་བའི་གནས་སྐབས་དང་། །མཐོང་ལམ་སྒོམ་ལམ་མཐར་ཕྱིན་ལམ་གྱིས་ནི། །གནས་པའི་ཡེ་ཤེས་བྱང་ཆུབ་ངོ་བོའི་ལམ། །ཐོབ་ཅིང་གྲོལ་བར་ཁ་ཅིག་དེ་སྐད་གསུང་། །ད་ནི་རྩ་བའི་དོན་བཤད་པར་བྱ་སྟེ། འགྲོ་བ་སེམས་ཅན་མུན་འཐོམས་པའི། །ཀུན་ནས་དཀྲིས་པའི་ཉོན་མོངས་ཀུན། །སྒྲོན་མེས་གསལ་ཕྱིར་སྒྲུབ་པའི་ཐབས། །དཔལ་ལྡན་རྡོ་རྗེ་འཛིན་ལ་གུས་བཏུད་དེ། །ཞེས་པ་ལ། འགྲོ་བ་ནི་རིགས་དྲུག་སྟེ། སེམས་པའི་བག་ཆགས་ཀྱིས་སྐྱེ་བ་གཅིག་ནས་གཅིག་ཏུ་ལེན་པའི་ཕྱིར་འགྲོ་བའོ། །སེམས་ཅན་ནི་ཉོན་མོངས་པའི་ཡིད་ཅན་ཏེ། ཀུན་གཞི་རྣམ་པར་ཤེས་པ་ཅན་སྐྱེ་འཇིག་གི་ཆོས་ཅན་ནོ། །མུན་པ་ནི་རྡུལ་དང་མུན་པ་སྙིང་སྟོབས་ལ་སོགས་ཏེ། མཐོང་བས་སྤང་བའི་ཉོན་
མོངས་པ། བསྒོམ་པས་སྤང་བའི་ཉོན་མོངས་པས་ཀུན་ནས་དཀྲིས་ཏེ་བཅིངས་པའོ། །མཐོང་བ་ནི་ལས་དང་ལས་ཀྱི་འབྲས་བུ་མི་ཤེས་པ་སྟེ་མ་རིག་པའོ། །ཀུན་ནས་དཀྲིས་པའི་ཉོན་མོངས་ནི། དང་པོ་ནས་སྒོ་ཀུན་ནས་ཤེས་པ་ལ། རྩ་བའི་ཉོན་མོངས་དང་ཉེ་བའི་ཉོན་མོངས་པ་རྣམས་ཀྱིས་དཀྲིས་པའོ། །སྒྲོན་མེས་གསལ་བའི་ཕྱིར་ནི། ཉོན་མོངས་པའི་གཉེན་པོ་བདེན་པ་རྣམས་ཀྱི་རང་བཞིན་གསང་སྔགས་འདི་ཉིད་དེ། བསྐྱེད་པ་དང་རྫོགས་པ་ལ་སོགས་པ་ཟག་པ་ཟད་པ་ནི་གསལ་བར་བསྟན་པའི་སྒྲོན་མའོ། །སྒྲུབ་པའི་ཐབས་ནི་འགྲུབ་པ་དང་གྲུབ་པར་བྱེད་པ་སྟེ་དོན་ཐོབ་པའོ། །དཔལ་ལྡན་ནི་ཡོན་ཏན་རྣམ་པ་གཉིས་ཏེ་རྒྱུ་དང་འབྲས་བུ་ལས་གྲུབ་ཅིང་ཐོབ་པའོ། །རྡོ་རྗེ་ནི་དོན་རྟགས་མཚོན་པ་གསུམ་སྟེ། སྟོང་པའི་རང་བཞིན་ཞེས་པའི་དོན་ནོ། །དེའི་རང་བཞིན་སྟོང་པ་ཉིད་དུ་གནས་པ་ནི་འཛིན་ཅིང་འཆང་བའོ། །བཏུད་པ་ནི་གཞུང་བཀྲ་ཤིས་ཤིང་མཛེས་པ་དང་འཇུག་པ་སྟེ། ལུས་ངག་ཡིད་ཀྱི་ཡོན་ཏན་གསུམ་དང་ལྡན་པའི་ཡི་དམ་ལྷ་ལ་དད་པས་འདུད་ཅེས་སོ། །བླ་མ་བརྒྱུད་པའི་མན་ངག་ནི། །ཀླུ་ཡི་བྱང་ཆུབ་ཉིད་ཀྱིས་རིམ་བཞིན་བཤད། །ཅེས་པ་ནི་བློ་གྲོས་རིན་ཆེན་ལ་སོགས་ཀྱི་མན་ངག་གི་རིམ་པའི་དོན་རྣམས་བཤད་པར་བྱ་ཞེས་སོ། །རིགས་རྣམས་འོས་སུ་གྲུབ་པ་ཡི། །སྔགས་པ་ཡོན་ཏན་ཀུན་ལྡན་པས། །ཞེས་པ་རིགས་རྣམས་ནི་རིན་པོ་ཆེའི་རིགས་ཀྱི་གང་ཟག་གོ། །འོས་སུ་གྲུབ་པ་ནི་དད་པ་གསུམ་དང་ལྡན་པའོ། །སྔགས་པ་ནི་དོན་བཞི་ཤེས་པའོ། །ཡོན་ཏན་ཀུན་ལྡན་པ་ནི། མ་ནོར་བར་དབང་རྣམས་ཐོབ་ཅིང་དམ་ཚིག་སྡོམ་པ་དང་ལྡན་ཏེ་ལམ་གཉིས་ཤེས་པའོ། །ཡིད་འོང་བཀྲ་ཤིས་བདེ་གནས་སུ། །ཞེས་པ་ནི་ཡིད་འོང་བཀྲ་ཤིས་ནི་རྟེན་ཅིང་འབྲེལ་པར་འབྱུང་བས་བཀྲ་ཤིས་པ་སྟེ། བྱང་སྐྱོབ་ཤར་རི་དམའ་བ་ལྷོ་གཞོལ་ནུབ་དགྱེ་བ་སྟེ། མདུན་ནས་ཕྱོགས་སྔོ་བ་དང་། སྐད་སྙན་འབྱུང་ཞིང་མེ་ཏོག་འབྱུང་། །འཇིག་རྟེན་རྣམས་ཀྱིས་མ་སྨད་པ། །དེ་ཡི་གནས་སུ་ལེགས་འདུག་སྟེ། །ཡང་ན་ཚོགས་ཙམ་སོགས་པ་ལ། །ཉམས་དགའི་ས་ཕྱོགས་བདེ་གནས་སོ། །བླ་མེད་རྒྱུ་རུ་རབ་གནས་ན། །སྙིང་གར་ཉི་ལ་ཧཱུཾ་བཞག་
སྟེ། །ཞེས་པ་ལ། བླ་མེད་རྒྱུད་རབ་གནས་ནི་ཐོག་མར་སེམས་བསྐྱེད་གཉིས་དང་འབྲེལ་པའོ། །སྙིང་གར་ཉི་ལ་ཧཱུཾ་བཞག་སྟེ་ནི། ནང་གི་ཁྲུས་ནམ་མཁའ་ལྟ་བུ་དང་། ཧཱུཾ་ལས་རང་འདོད་པའི་ལྷ་རུ་གྲུབ་པའོ། །དེ་ལ་སྙིང་གར་ཉི་མའི་སྟེང་དུ་ཧཱུཾ་གནས་པའོ། །བྱིན་བརླབས་བལྟས་ཏེ་བཀའ་བསྒོ་ལ། །འོད་ཀྱིས་བགེགས་ལ་ཐོག་རྣམས་དབབ། །བྷྲཱུཾ་གྱི་ཚིག་དང་ཡང་དག་ལྡན། །ཞེས་པ་ལ་བྱིན་བརླབས་ནི། སྙིང་ག་སྤྱི་བོ་མགྲིན་པར་བསྒོམ་པ་ཡེ་ཤེས་བསྟིམ་པའོ། །ལྟས་དེ་ནི་ཐུགས་རྗེ་དང་ལྡན་པའི་སྔགས་མིག་གིས་ཕྱོགས་ཀུན་དུ་བལྟ་ཞེས་སོ། །བཀའ་བསྒོ་ལ་ནི། རྒྱུག་ཤིག་མ་འདུག་ཤིག །འདིར་མཐུ་ལྡན་གྱི་ཁང་པ་ཡིན་ནོ་ཞེས་པར་འགྱུར་བའོ། །འོད་ཀྱིས་བགེགས་ལ་ཐོག་རྣམས་དབབ་ནི་ས་སྦྱོང་བ་རྣམས་ལ་ས་བོན་གྱི་འོད་དཀྱིལ་འཁོར་ལ་ཕོག་སྟེ། འཁོར་ལོ་ལ་སོགས་པའི་ཐོག་ལྔ་དབབ་པའོ། །བྷྲཱུཾ་གྱི་ཚིག་དང་ཡང་དག་ལྡན་ནི། ཙཀྲ་ཨོཾ་བྷཱུཾ་ཧཱུཾ་སྭ་བྷྲཱུཾ་ཧ་བྷྲཱུཾ་ཨ་བྷྲཱུཾ། ཐོག་ལ་ཡང་ནས་ཡང་དུ་ཕབ་སྟེ་བསྒྲལ་བའོ། །ཧཱུཾ་ལས་འོད་ཟེར་ཧ་འཕྲོས་པས། །རྡོ་རྗེ་འཁོར་ལོ་རལ་གྲི་དང་། །མེ་ཡི་ཁང་པ་ཡོངས་སུ་དབུབ། །བཛྲ་ཙཀྲ་ཧ་ན་དང་། །ཛྭ་ལ་རཾ་ཡང་ཡོངས་སུ་བརྗོད། །ཅེས་པ་ཧཱུཾ་ལས་འོད་ཟེར་ནི་རང་གི་ཉི་མ་འབར་བའི་ཧཱུཾ་ལས་འོད་ཟེར་ལ་ཧ་ལྗང་གུ་ཁ་དོག་སྣ་ཚོགས་པ་ཕྱོགས་བཅུར་འཕྲོས་ཏེ། རྡོ་རྗེ་ཁང་པ་ཕྱོགས་མཚམས་སུ་ཁ་དོག་དཀར་པོ་ལ་སོགས་པ་ལྔར་གྱུར་ཏེ། ཧཱུཾ་ཧཱུཾ་ཞེས་བརྗོད་དོ། །འཁོར་ལོ་ནི་འཁོར་ལོའི་ཁང་པ་དྲུག་པ་སྟེ། ཨོཾ་བཛྲ་ཙཀྲ་ཧཱུཾ་ཧཱུཾ་ཞེས་པ་དང་འབྲེལ་ཏོ། །རལ་གྲི་ནི་མདའ་དང་མཚོན་ཆའི་ཁང་པ་སྟེ། བཛྲ་ཧ་ན་ཧ་ན་ཞེས་པ་དང་འབྲེལ་ཏོ། །མེ་ཡི་ཁང་པ་ཡོངས་སུ་དབུབ་ནི། མེའི་ཁང་པ་ཤིན་ཏུ་འཐམས་པར་གྲུབ་པ་བཛྲ་ཛྭ་ལ་རཾ་ཞེས་པ་དང་འབྲེལ་ལོ། །གཡས་པའི་རཾ་དང་གཡོན་པའི་ཨ། །སྙིང་རྗེས་བགེགས་གསོས་འབྱེར་བར་འགྱུར། །ཞེས་པ། བསྲུང་བ་གྲུབ་ནས་བགེགས་གསོས་པ་མ་གསོས་ན་སྙིང་རྗེ་དང་བྲལ་བ་ཡིན་པའི་ཕྱིར། གཡས་པའི་རཾ་དང་ནི་མིག་གཡས་པའི་རབ་རིབ་ཀྱི་སྡིག་པ་བསྲེགས་ཏེ་སྙིང་རྗེ་དང་འབྲེལ་ཏོ། །གཡོན་པའི་ཨ་ནི་གཡོན་པའི་ཨ་ས་ཀུན་གཞི་གསོས་ཏེ
གསོད་པའི་དོགས་པ་དང་བཅས་པས་བྲོས་ཏེ་བྱེར་བའོ། །བགེགས་གསོས་འབྱེར་བར་འགྱུར་ཞེས་པ་དང་འབྲེལ་ལོ། །རྒྱུད་འོས་གྱུར་ནས་རང་བྱུང་གི། །དེ་འོད་ལས་བྱུང་ཉི་དཀྱིལ་དུ། །སློབ་དཔོན་སངས་རྒྱས་བཅས་སྤྱན་དྲངས། །བླ་མ་མི་བསྐྱོད་གཟུགས་འཛིན་ལ། །ཞེས་པ་རྒྱུད་འོས་གྱུར་ནས་ནི་ཉི་མའི་ཧཱུཾ་ལས་འོད་ཟེར་འཕྲོས་ཏེ་མ་ལུས་པའི་སེམས་ཅན་ལ་བསྡུ་བ་བཞིའམ་མཛད་པ་བཅུ་གཉིས་ཀྱི་ཚུལ་གྱིས་དོན་བྱས་ཡེ་ཤེས་པའི་ཐུགས་ཀར་ཐིམ། དེ་ཉིད་དྲངས་ཏེ་རྒྱུད་ལ་ཕོག་པས་སྒྲིབ་པ་རྣམས་དག་པའོ། །དཔེར་ན་ཤེལ་གྱི་ཁ་དོག་དངས་པ་ལྟ་བུར་གྱུར་པའོ། །རང་བྱུང་གི་ནི་གདན་ཐོག་ཏུ་ཧཱུཾ་སྲོག་གི་ཚུལ་དུ་གནས་པ་དེའོ། །དེ་འོད་ལས་བྱུང་ནི་ས་བོན་ལས་འོད་འབྲོས་ཏེ། སློབ་དཔོན་སངས་རྒྱས་དང་བཅས་པ་སྟེ། བྱང་ཆུབ་སེམས་དཔའ་རྣམས་དང་སྤྱན་དྲངས་པའོ། །དེ་རྣམས་ལ་ཉི་དཀྱིལ་དུ་ཞེས་པས་གདན་ཉི་མ་པདྨ་དང་སེང་གེ་རྣམས་ལ་བཞུགས་པའོ། །བླ་མ་མི་བསྐྱོད་གཟུགས་འཛིན་ལ་ནི་འོད་ཟེར་གྱི་འཕྲོ་འདུས་མི་བསྐྱོད་པའི་རྣམ་པར་བཞུགས་པའོ། །ཕྱག་འཚལ་ཕྱི་ནང་བཞི་ཡིས་མཆོད། །སྡིག་པ་བཤགས་ནས་ལྡོམ་པ་བཟུང་། །ཡི་རང་བསྐུལ་དང་གསོལ་གདབ་པ། །བསྔོ་དང་སྐྱབས་འགྲོ་སེམས་བསྐྱེད་དེ། །ཞེས་པ་ནི། ཕྱག་འཚལ་ནི་གསུམ་ཀ་ཚོགས་པའམ། ཡང་ན་ཡིད་ཀྱིས་སོ། །ཕྱི་ནང་བཞི་ཡིས་མཆོད་པ་ནི། །ཕྱི་ནི་རྫས་དང་ལྷ་མོ་དང་། །དབུལ་བའི་གནས་ཐ་དད་དུ་མཆོད་པའོ། །ནང་གི་ལྷ་མོ་རྣམས་ཀྱི་རང་གི་རྫས་རང་རང་གཅིག་ཏུ་ངེས་པའོ། །གསང་བ་ནི་ལྷ་མོའི་མཆོད་པ་གསང་བས་མཉེས་པས་གསང་བའོ། །དེ་གསུམ་ཀ་ཕྱག་རྒྱ་ཆེན་པོར་རྟོགས་པ་ནི་བླ་ན་མེད་པའོ། །སྡིག་པ་བཤགས་ནི་གསུམ་ལ་གསུམ་གྱིས་གསུམ་པོ་སོ་སོ་རང་རང་དུ་མི་འཆབ་ཅིང་འགྱོད་པ་དང་བཅས་པས་བཤགས་ཤིང་དམ་འཆའ་བའོ། །དེ་ནས་རྒྱུད་དག་པའི་རྗེས་ནས་སྡོམ་པ་བཟུང་བ་ནི་སྤྱི་དང་ཁྱད་པར་ཏེ་བླངས་པའི་དོན་ལས་ཕྱིར་མི་འདའ་བ་སྟེ་རིགས་དྲུག་གི་སྡོམ་པ་ལ་སོགས་པ་དང་འབྲེལ་ཏོ། །ཡི་རང་ནི་སྤྱི་དང་ཁྱད་པར་ཏེ་བླ་ན་མེད་པའི་ལམ་ལས་ལྷག་པ་གཞན་ཡོད་པ་མ་ཡིན་ཏེ། ཁྱད་པར་གྱི་དོན་བསྐུལ་བ་ནི་ཆོས་ཀྱི་འཁོར་ལོ་
བསྐོར་བ་སྟེ་སྤྱི་དང་བྱེ་བྲག་གོ། །གསོལ་བ་གདབ་པ་ནི་མྱ་ངན་ལས་འདའ་བ་མི་མངའ་ཡང་གདུལ་བྱའི་དོན་དུ་སྣང་སྟེ། དེའི་དོན་དུ་གསོལ་བ་འདེབས་པའོ། །བསྔོ་དང་ནི་འབྲས་བུ་ཁྱད་པར་ཅན་དུ་བྱ་བའི་ཕྱིར་བསྔོ་བ་སྟེ། བྱང་ཆུབ་ཏུ་ཡན་ལག་བདུན་པ་བསྔོ་བའོ། །སྐྱབས་འགྲོ་ནི་ཕྱིའི་ལྷ་ཡོངས་སུ་བཅད་དེ་ཁྱད་པར་འཕགས་པ་གོས་སྔོན་པོ་ཅན་ལ་བདག་ཉིད་འདུད་ཅིང་སྐྱབས་ཞེས་པའི་དོན་ཏོ། །སེམས་བསྐྱེད་ནི་གཉི་གའི་སྟོབས་ཀྱིས་འཁོར་བ་ལས་གྲོལ་ཏེ་ལམ་བསྐྱོད་ལ་འབྲས་བུ་བྱང་ཆུབ་ཐོབ་པར་བྱེད་པའི་བློ་ཅན་ནོ། །དེ་ནི་ལམ་ཁྱད་པར་ཅན་དུ་སྦྱང་བའི་ཕྱིར་རོ། །སྟེ་ཞེས་པ་ལྷག་པའི་དོན་ཏེ། བསོད་ནམས་ཀྱི་ཚོགས་དེར་མ་ཟད་དེ་ཚད་མེད་པ་ཡང་ཡིན་ཞེས་པའོ། །དེ་རྣམས་ལོངས་སྤྱོད་རྫོགས་པའི་སྐུ་འགྲུབ་པར་བྱེད་པའི་རྒྱུའི་དོན་ནོ། །ཚད་མེད་བཞི་པོ་ཡོངས་སུ་བསྐྱེད། །ཅེས་པ་ནི། བྱམས་པ་སྙིང་རྗེ་དགའ་བ་བཏང་སྙོམས་བཞི་རིམ་པས་བསྒོམ་པ་སྟེ་ཡུལ་ལ་ཚད་མེད་པའི་ཕྱིར་དགེ་བ་ལ་ཚད་མེད་པའི་སྤྲུལ་པའི་སྐུའི་ནུས་པའོ། །རྒྱུ་དང་མི་རྒྱུ་རྣམ་པ་ཀུན། །ཐམས་ཅད་ཡོངས་སུ་དག་པ་ལས། །ཞེས་པ་ནི་མོས་པའམ་ཤཱུ་ནྱ་ཏཱའི་སྔགས་ཀྱི་སྟོབས་ཀྱིས་རྒྱུ་དང་ནང་སེམས་ཅན་དང་། མི་རྒྱུ་ཕྱི་སྣོད་ཀྱི་འཇིག་རྟེན་རྣམ་པ་ཀུན། གཟུང་བ་དང་འཛིན་པའི་རྟོག་པ་ཐམས་ཅད་ཡོངས་སུ་དག་པ་སྟོང་པར་གྲུབ་པའོ། །སྤྲོས་པ་དང་བྲལ་བས་ཆོས་སྐུའི་རྒྱུའི་དོན་ནོ། །རྒྱུ་གསུམ་དང་ཚོགས་གཉིས་ལས་འབྲས་བུ་འགྲུབ་པའོ། །ལས་ནི་རྒྱུ་མཚན་གྱི་དོན་ཏེ། ཚོགས་གཉིས་ཚོགས་པ་ལས་འབྱུང་ཞེས་པའི་དོན་ཏོ། །རང་འབྱུང་སྔགས་བསྐྱེད་འབྱུང་བ་ཡི། །གཞལ་ཡས་ལམ་ལྡན་རབ་ཏུ་བཅས། །གྲུ་བཞི་པ་ལ་སྒོ་བཞི་པ། །ཀ་བ་བརྒྱད་དང་རིན་ཆེན་མཛེས། །དྲ་བ་དྲ་ཕྱེད་ཕ་གུ་དང་། །དར་དཔྱངས་རྟ་བབས་རྣམས་དང་ལྡན། །ཞེས་པ་ནི་རྡོ་རྗེ་བསྲུང་བ་ལ་སོགས་པ་བློའི་བྱེ་བྲག་གིས་དག་པ་སྟོང་པ་སྟེ་གྲུབ་པ་དེ་གཅིག་ཏུའོ། །ཐ་མའི་བློ་ལ་དང་པོ་ཡོད་པའི་བློ་བརྟན་པའི་ཁང་པ་གོང་གི་རྐྱེན་གྱིས་མི་གཡོ་སྟེ་གནས་པའོ། །རང་བྱུང་ནི་སྟོང་པའི་ངང་ལས་སོ། །སྔགས་བསྐྱེད་ནི་ལམ་ལྡན་ཞེས་ཏེ། ཡཾ་རཾ་ཙཾ་ལཾ་སུཾ། བསྐྱེད་
ཅེས་པས་རྒྱུར་འགྱུར་བའོ། །གང་འབྱུང་བ་སྟེ་འབྱུང་བའི་དཀྱིལ་འཁོར་རླུང་ཆུ་གསེར་གྱི་ས་གཞི་དང་། ལྷུན་པོ་རང་གི་མཚན་ཉིད་འཛིན། །གཞལ་ཡས་ལམ་ལྡན་རབ་ཏུ་བཅས་ནི། དེ་སྟེང་བྷྲཱུཾ་ལས་གཞལ་ཡས་ཁང་པ་རིན་པོ་ཆེ་ལྔ་ལས་གྲུབ་པ་མཚན་ཉིད་དང་ལྡན་པའོ། །གྲུ་བཞི་པ་ཚད་མེད་བཞི་དང་ལྡན། སྒོ་བཞི་པ་དྲན་པ་ཉེ་བར་གཞག་པ་བཞི་དང་ལྡན། ཀ་བ་བརྒྱད་ནི་འཕགས་པའི་ལམ་ཡན་ལག་བརྒྱད་དང་ལྡན། རིན་ཆེན་ནི་རིན་པོ་ཆེ་ལྔ་ལས་གྲུབ་པའི་རང་བཞིན་ནོ། །མཛེས་འདོད་པའི་ཡོན་ཏན་གྱི་མཆོད་པས་མཛེས་པ་སྟེ། ལྔ་རྣམ་པར་དག་པའོ། །དྲ་བ་ཤེས་བྱའི་སྒྲིབ་པ་དག་པའོ། །དྲ་ཕྱེད་ཉོན་མོངས་པའི་སྒྲིབ་པ་སྤངས་པའོ། །ཕ་གུ་ལྡན་ཏེ་ཚུལ་ཁྲིམས་རྣམ་པར་དག་པའོ། །དར་དཔྱངས་ནི་སུམ་ཅུ་རྩ་གཉིས་དང་ལྡན་པ་ནི་མཚན་སུམ་ཅུ་རྩ་གཉིས་སོ། །རྟ་བབས་ནི་ཕྱོགས་ཀྱི་རྟ་བབས་བཞི་ཡང་དག་པར་སྤང་བ་བཞི་རྣམས་དང་ལྡན་ནི་ཕྱི་ནང་གི་རྒྱན་རྣམས་ཚོགས་པར་གྲུབ་པའོ། །དུར་ཁྲོད་བརྒྱད་ཀྱིས་ཉེ་བར་གྲུབ་པ་སྟེ། དུར་ཁྲོད་བརྒྱད་ནི་འདས་པའི་སངས་རྒྱས་རྣམས་ཀྱི་ལམ་མཚོན་པའི་དོན་ཏོ། །ཤིང་དང་མཆོད་རྟེན་དང་ལྷ་དང་ཀླུ་དང་སྤྲིན་དང་། ཕྱོགས་ཀྱི་བདག་པོ་རྣམས་དང་ཅེ་སྤྱང་དང་། ཀང་ཀ་མཆུ་རིངས་དང་། རོ་གསར་རྙིང་གི་རྣམ་པར་རྟོག་པ་དང་རྒྱུ་བ་མེད་པའོ། །སེང་གེ་འཁོར་ལོ་ཟླ་བའི་གདན། །ཞེས་པ་ནི། དབུས་སུ་སེང་གེ་འཁོར་ལོ་དང་། །ཉི་ཟླ་པདྨ་རོ་ཡི་གདན། །ཉོན་མོངས་མགོ་བོ་གནོན་པ་དང་། །རྣམ་ཀུན་མ་ལུས་གཅོད་པ་དང་། །ཐབས་དང་ཤེས་རབ་ཟུང་དུ་ལྡན། །ཉེས་པའི་སྐྱོན་གྱིས་མ་གོས་པ། །རྣམ་རྟོག་ཐམས་ཅད་རབ་ཏུ་བཅོམ། །དེ་སྟེང་ཧཱུཾ་ལས་རྡོ་རྗེར་གྱུར། །དེ་ལས་དཔལ་ལྡན་གཉིས་ཀྱི་བདག །ཉོན་མོངས་ཀུན་སེལ་གཏུམ་པོའི་གཟུགས། །ཞེས་པ་ནི། དེ་སྟེང་ནི་གདན་དེ་རྣམས་ཀྱི་ཐོག་ཏུའོ། །ཧཱུཾ་ལས་ཞེས་པ་འོད་ཟེར་གྱིས་ལས་གཉིས་བྱས་ཏེ། རྡོ་རྗེར་གྱུར་པའོ། །ཡང་གཉིས་ཀྱི་ལས་བྱས་ཏེ། དེ་ལས་དཔལ་ལྡན་གཉིས་ཀྱི་བདག་ནི། མཆོག་ཐུན་མོང་གི་བདག་པོར་སྣང་བའོ། །ཉོན་མོངས་ཀུན་སེལ་ནི་མཐོང་བས་སྤང་བ་དང་བསྒོམ་པས་སྤང་བ་རྣམས་སོ། །གཏུམ་པོའི་གཟུགས་ནི་ཡུམ་
མེད་པ་སྟེ། སྤང་བྱ་ཕྱིར་རྒོལ་བ་རྣམས་ལ་གཏུམ་པོའོ། །རིགས་ལྔའི་སངས་རྒྱས་དབུ་ལ་བརྒྱན། །མཐིང་ག་གོས་སྔོན་སྐུ་ལ་གསོལ། །རྡོ་རྗེ་དྲིལ་བུ་ལག་ན་ཐོགས། །ཐུན་མོང་ལས་དང་རྗེས་མཐུན་ནོ། །མཆོག་ཀྱང་ཐོགས་པ་མེད་པར་རོ། །སྦྲུལ་བཞིས་ལུས་ལ་རྣམ་པར་བརྒྱན། །སྤྱན་དམར་མཆེ་གཙིགས་སྦྲུལ་ནག་ཟ། །རིན་ཆེན་དཔའ་བོའི་ཆས་ཀྱིས་བརྒྱན། །བརྐྱང་བསྐུམ་ཁྲོ་བོ་བརྗིད་པའི་ཞལ། །གསུས་ཁྱིམ་ཆེ་ཞིང་འཇིགས་པ་ཅན། །ཞེས་པ་ནི། རིགས་ལྔའི་སངས་རྒྱས་དབུ་ལ་བརྒྱན་པ་ནི་ཕུང་ལྔ་དག་པས་རིགས་ལྔ་དེ་ཡེ་ཤེས་ལྔའི་ངོ་བོ་དང་ལྡན་པའོ། །མཐིང་གར་གནས་པ་ནི་དོན་སྟོང་པ་ཉིད་ལ་འགྱུར་བ་མེད་པའོ། །གོས་སྔོན་སྐུ་ལ་གསོལ་བ་ནི་རིགས་འཛིན་པ་སྟེ་དར་ལྗང་གུའི་ཁ་ཚག་ཅན་ནོ། །རྡོ་རྗེ་ནི་ལག་གཡས་ན་ཐོགས་ཏེ་ཐབས་ཀྱི་རང་བཞིན་རྩེ་ལྔ་ལ་ཁྱུང་ལྔ་དང་ས་བོན་བཀོད་པའོ། །གཡོན་དྲིལ་བུ་ཐོགས་ཏེ་ཤེས་རབ་ཀྱི་རང་བཞིན། ཐུན་མོང་ལས་དང་རྗེས་མཐུན་ནི། ཐུན་མོང་གཙོ་བོར་བསྒྲུབ་པ་ལ་ཕྱག་མཚན་གདུལ་བྱའི་དབང་གི་སྐབས་དང་སྦྱར་རོ། །མཆོག་ཀྱང་ཐོགས་པ་མེད་པར་རོ་ནི། མཆོག་གཙོར་སྒྲུབ་པ་ལ་ཟུང་དུ་འབྲེལ་པའི་རང་བཞིན་ནོ། །སྦྲུལ་བཞིས་ལུས་ལ་རྣམ་པར་བརྒྱན་ནི། རྒྱལ་རིགས་རྗེའུ་རིགས་བྲམ་ཟེ་དམངས་རིགས་རྣམས། །ཁ་དོག་སེར་པོ་དམར་པོ་དཀར་པོ་དང་། །ནག་པོ་ཞབས་གདུབ་ལ་སོགས་བྱས་པའོ། །སྤྱན་དམར་བ་ནི་སེམས་ཅན་ལ་ཐུགས་རྗེས་ཆགས་པའོ། །མཆེ་བ་གཙིགས་པ་ནི་བདུད་བཞི་དང་སྡང་བ་འདུལ་བ་སྟེ་དོན་བྱེད་པའི་རྟགས་སྦྲུལ་ནག་ཟ་བ་ནི་ཉོན་མོངས་པའི་གདུག་པ་མཇོམས་པའོ། །རིན་ཆེན་དཔའ་བོའི་ཆས་ཀྱིས་བརྒྱན་ནི། རིན་པོ་ཆེའི་རྒྱན་དང་དཔའ་བོའི་ཆས་ཀྱིས་བརྒྱན་པའོ། །བརྐྱང་བསྐུམ་ནི་དོན་གཉིས་མཛད་པའོ། །ཁྲོ་བོ་བརྗིད་པའི་ཞལ་ནི་ཁྲོ་ཆགས་གཉིས་ཀྱི་ཚུལ་གྱིས་དོན་མཛད་པའོ། །གསུས་ཁྱིམ་ཆེ་བ་ནི་སྟོང་པ་ཉིད་ཀྱི་རང་བཞིན་ཟབ་པའི་དོན་ནོ། །འཇིགས་པ་ཅན་ནི་གཞན་གྱིས་མི་ཚུགས་པའོ། །དེ་གསལ་མདུན་དུ་ཡེ་ཤེས་དགུག །བགེགས་བསལ་མཆོད་དང་གཏོར་མས་མཉེས། །ཞེས་པ་ནི། དེ་གསལ་མདུན་དུ་ནི་
དམ་ཚིག་པ་རགས་པ་དང་ཕྲ་བ་གསལ་བའི་མདུན་དུ་ཡེ་ཤེས་པ་དགུག་སྟེ་ཧཱུཾ་གི་འོད་ཀྱིས་འོག་མིན་གྱི་གནས་ནས་ཡེ་ཤེས་པའི་ལྷ་རྣམས་དགུག་ཅེས་པའོ། །བཛྲ་ས་མནྟ་ཛཿ་ཞེས་པ་དང་འབྲེལ་ཏོ། །བགེགས་བསལ་ནི་ཡེ་ཤེས་པ་དང་ལྷན་ཅིག་པའི་བགེགས་རྣམས་བསྐྲད་པ་སྟེ། ཨོཾ་བཛྲ་ཡཀྵ་ཧཱུཾ་ཕཊ་ཅེས་པས་འབྱེར་བར་བྱེད་པའོ། །ཕྱིན་ཅི་ལོག་གི་རྟོག་པ་བསལ་བའི་ཕྱིར་གསུང་གི་ཐ་སྙད་ཙམ་དུ་ཡང་མི་འགྱུར་རོ། །དེ་ཅིའི་ཕྱིར་ཞེ་ན། དེ་གཉིས་འགལ་བའི་ཕྱིར་རོ། །མཆོད་དང་གཏོར་མས་མཉེས་ནི་ཕྱག་སྔོན་དུ་བྱས་ཏེ་དངོས་སམ་མཆོད་པ་ཡིད་ཀྱིས་དབུལ་བའོ། །གཞན་ཡང་མཆོད་པས་མཉེས་པར་བྱ་བའོ། །དེ་ནས་གསོལ་བ་གདབ་པར་བྱ་སྟེ། ཨེ་མ་ཧོ་དཔལ་ལྡན་གོས་སྔོན་ཅན། །ལུས་ཀྱི་རྟོག་པ་བསལ་བའི་ཕྱིར། །ཡེ་ཤེས་ཐུགས་རྗེ་ཆེན་པོའི་ངང་། །བདག་ལུས་ཡེ་ཤེས་སྐུར་བྱིན་རློབས། །ཞེས་གསོལ་བ་གདབ་བོ། །ཚིག་གཉིས་སུ་ངག་དང་ཡིད་ལ་གཞུག་པར་བྱའོ། །དེ་ནས་སྐུ་གསུང་ཐུགས་གནས་སུ། །ཡིག་འབྲུ་གསུམ་ལས་འོད་བྱུང་ནས། །མི་སྡུག་ཡིག་འབྲུ་འོད་ཀྱི་གཟུགས། །བསྡུས་ཤིང་བསྲེགས་ཏེ་སྦྱོང་བ་ལས། །ཡེ་ཤེས་གསུམ་ནི་གནས་སུ་གནས། །ཞེས་པ་ནི་གསོལ་བ་གདབ་པའི་རྗེས་དེ་ནས་སྐུ་གསུང་ཐུགས་ཀྱི་གནས་སུ་ཡིག་འབྲུ་གསུམ་སྟེ། ཨོཾ་ཨཱཿཧཱུཾ་བཀོད་ལ། དེ་གསུམ་ལས་འོད་བྱུང་ནས་མི་སྡུག་སྟེ་ལུས་ཀྱི་སྡོམ་མམ་སྡིག་པའི་གཟུགས་སུ་ཡིག་འབྲུ་ངག་གི་ཀཾ་ནག་པོར་ཡིད་ཀྱི་གཟུགས་ཏེ། ཡིད་ཀྱི་འོད་དཔུང་ནག་པོའི་གཟུགས་སུ་སྙིང་གར་བསྡུའོ། །དེ་རྣམས་སྙིང་གར་བསྲེག་པའོ། །སྤྱི་བོར་སྦྱར་ཏེ་བཀྲུ་བའོ། །འོད་ཟེར་གྱི་རྩལ་གྱི་ལས་སོ། །གནས་གསུམ་དུ་རིགས་ཀྱི་ལྷ་གསུམ་གྲུབ་སྟེ། དེ་ཡང་ཡེ་ཤེས་གསུམ་ནི་གནས་སུ་སྟེ། རང་རང་གི་རིགས་ལ་ཡེ་ཤེས་པའི་ལྷ་བསྟིམས་པའོ། །ཡེ་ཤེས་རིགས་ལྔས་བྱིན་གྱིས་བརླབ། །དབང་བསྐུར་མི་བསྐྱོད་རིགས་ལྔས་བརྒྱན། །ཨོཾ་སརྦ་ཏ་ཐཱ་ག་ཏ་གུ་ཧྱ་ཨ་བྷི་ཥིཉྩ་ཞེས་བྱ་བའི་སྔགས་ཀྱིས་ངག་ཡོངས་སུ་དག་པར་བྱས་ཏེ་ཞེས་པ་ནི། བླ་མས་རིག་སྔགས་གསོལ་བ་གདབ། །ཡེ་ཤེས་རིག་སྔགས་བྱིན་བརླབས་ཏེ། །དབང་བསྐུར་གསོལ་བ་གདབ་པ་
ནི། །ཨོཾ་ལ་སོགས་པ་བརྗོད་པའོ། །དབང་བསྐུར་ཞེས་ནི་གསུངས་པ་སྟེ། །རིགས་ལྔ་ཤར་ནས་ཆུ་ཡི་དབང་། །ཞེ་སྡང་རྣམ་པར་སེལ་བ་དང་། །མེ་ལོང་ཡེ་ཤེས་རྒྱུད་ལ་གནས། །ལྷོ་ནས་དབུ་རྒྱན་དབང་བསྐུར་བས། །སེར་སྣ་རྣམ་པར་སེལ་བ་དང་། །མཉམ་པ་ཉིད་ཀྱི་ཡེ་ཤེས་གནས། །ནུབ་ནས་རྡོ་རྗེའི་དབང་བསྐུར་བས། །འདོད་ཆགས་རྣམ་པར་སེལ་བ་དང་། །སོ་སོ་ཐར་པའི་ཡེ་ཤེས་གནས། །བྱང་ནས་དྲིལ་བུའི་དབང་བསྐུར་བས། །ཕྲག་དོག་སྒྲིབ་པ་སེལ་བ་དང་། །བྱ་བ་ནན་ཏན་ཡེ་ཤེས་གནས། །དབུས་སུ་མིང་གི་དབང་བསྐུར་བས། །མ་རིག་མུན་པ་སེལ་བ་དང་། །ཆོས་དབྱིངས་ཡེ་ཤེས་གནས་པའོ། །དེ་ལ་རྟགས་དང་རྒྱས་གདབ་ནི། །མི་བསྐྱོད་རིགས་ལྔས་བརྒྱན་པ་སྟེ། །མི་བསྐྱོད་གཙོ་བོར་གནས་པའོ། །ལུས་ཀྱི་དྲི་མ་རྣམ་པར་སྦྱང་། །ངག་ཡོངས་སུ་དག་པར་བྱ་སྟེ་ཞེས་པ། གསང་བའི་དབང་ནི་རབ་ཏུ་བླང་། །རིགས་ལྔ་ཡབ་ཡུམ་སྙོམས་པར་ཞུགས། །ཐུགས་རྗེ་ཆེན་པོའི་ངང་དུ་ཞུ། །ཐིག་ལེ་ཨཱཿདང་ཧཱུཾ་རྣམས་ལ། །ཨ་བྷི་ཥིཉྩས་སྦྱིན་པར་བྱ། །ཨ་ཧོ་སུ་ཁས་ལྕེས་བླངས་ལ། །ངག་ལས་གྱུར་པའི་དྲི་མ་རྣམས། །ཐམས་ཅད་དག་སྟེ་ནུས་མཐུ་ཅན། །དབྱངས་དང་རྡོ་རྗེར་གྱུར་པའོ། །ཐུན་མོང་གཙོ་བོ་གཉིས་པོས་གྲུབ། །གཞན་རྣམས་མོས་པ་ཙམ་ཉིད་དོ། །མཆོག་ལ་རྫོགས་པར་བླང་བར་གསུངས། །སེམས་ནི་ཡོངས་སུ་དག་བྱ་སྟེ། །དོན་གྱིས་གནས་པར་ཤེས་པར་བྱ། །ལྷ་མོ་འདི་ཡང་མཚན་ཉིད་ལྡན། །ལག་པས་བཟུང་སྟེ་གསོལ་བ་བཏབ། །དག་པ་བཞི་ཡི་དབྱེ་བ་ལས། །གཉིས་མེད་ཡེ་ཤེས་གནས་པའོ། །དེ་ནས་ཡན་ལག་དྲུག་གིས་བསྐྱེད། །བཞི་པ་ཕྱག་རྒྱ་ཆེན་པོར་གནས། །གསང་སྔགས་བཟླས་སོ་ཞེས་པས་དབང་གི་རྗེས་དེ་ནས་སྔགས་བཟླས་པའོ། །གསལ་བ་རྣམ་གཉིས་རགས་དང་ཕྲ། །བདག་དང་གཞན་གྱི་རྣམ་པ་ལ་གསལ་བར་བྱེད་པ་དེ་ཉིད་དོ་ཞེས་པ་ནི། གསལ་བ་རྣམ་གཉིས་རགས་དང་ཕྲ་ན་རགས་པ་གསལ་བ་གཙོ་བོ་གསལ་བ་སྟེ་སྐུ་མདོག་དང་རྒྱན་ཆ་གསལ་བའོ། །ཕྲ་བ་གསལ་བ་ནི་སེམས་དཔའ་སུམ་བརྩེགས་གསལ་བའོ། །བདག་
ནི་བདག་ལྷར་གསལ་བ། གཞན་གྱི་རྣམ་པ་ནི་གཞལ་ཡས་ཁང་དང་བསྲུང་བ་གསལ་བའོ། །གསལ་བར་བསྒོམ་པ་དེ་ཉིད་དོ་ཞེས་པའི་དོན་ཏོ། །རྒྱུད་རྣམས་སྦྱོང་བའི་བཟླས་པ་ནི། །རགས་པ་དང་ནི་ཕྲ་བའོ། །རགས་པ་གཉིས་ཏེ་བ་ཐག་དང་། །བ་ཐག་མེད་དོ་གཉིས་ཀ་ལ། །མགལ་མེ་ཕྲེང་བ་ཉི་མའི་ཚུལ། །ཕྲ་བའང་གསུམ་དུ་བྱུང་བ་ནི། །ཧཱུཾ་བསྐུལ་སྲེག་པ་རཾ་ཡིན་ཏེ། །ལྟེ་བར་བཀྲུ་བ་སྤྱི་བོ་ཨ། །ཞེས་པ་ནི། དྲི་མ་སྦྱོང་བའི་བཟླས་པ་ལ། །རྣམ་པ་གཉིས་སུ་ཤེས་བྱ་སྟེ། །རགས་པ་དུས་མཉམ་གདོན་ལ་སོགས། །ཕྲ་བ་རིམ་པས་བྱ་བའོ། །རགས་པ་ལ་ཟློས་ལུགས་གཉིས་ཏེ། །བ་ཐག་ཡོད་པ་ནི་ལུས་ངག་ཡིད་ཀྱི་སྐུད་པ་འབྲེལ་པའི་ཚུལ་དུ་དུས་མཉམ་དུ་སྙིང་ག་ནས་སྡོམ་མམ་སྡིག་པའམ་ཡི་གེ་འོད་དཔུང་དུ་འདོན་པ་སྟེ། སརྦ་པཱ་པཾ་ཨུ་ཙ་ཏ་ཡ་ཞེས་པ་དང་འབྲེལ་ཏོ། །དེ་རྣམས་མ་ལུས་ལྟེ་བར་རཾ་ལས་མེས་བསྲེགས་ཏེ། ད་ཧ་ཛྭ་ལ་རཾ་ཞེས་པ་དང་འབྲེལ་ཏོ། །ཐལ་བ་མ་ལུས་པ་སྤྱི་བོ་ནས་ཧཾ་དཀར་པོས་ཆུ་རྒྱུན་ཕབ་སྟེ། སརྦ་པཱ་པཾ་ཤུདྡྷོ྅་ཧཾ་ཞེས་པ་དང་འབྲེལ་ཏོ། །བ་ཐག་མེད་པ་ནི་འོད་ཀྱི་སྐུད་པ་སྦྲེལ་བ་མ་ཡིན་ཏེ། འོད་ཟེར་གྱིས་ལུས་ངག་ཡིད་ཀྱི་ལས་ངན་པ་རྣམས་འབྱེད་པ་སྟེ། ནོར་བུ་ཆུ་འཐུང་བ་བཞིན་ནོ། །གཉི་ག་ལ་སྟེ་རགས་པ་དང་ཕྲ་བ་གཉི་ག་ལ་ཚུལ་འདི་ཉིད་དེ་མགལ་མེ་བར་མ་ཆད་པའོ། །ཕྲེང་བ་ཡིག་འབྲུ་ལ་འོད་ཟེར་གནས་པའོ། །ཉི་མ་ནི་འོད་ཟེར་ལུས་ཡོངས་ལ་ཁྱབ་པའོ། །ཕྲ་བའང་གསུམ་དུ་བྱུང་བ་ནི་དུས་མཉམ་ཡིན་ཏེ་རེ་མོས་རིམ་གྱིས་གསུམ་འབྱུང་བའོ། །ཧཱུཾ་བསྐུལ་སྲེག་པ་རཾ་ཡིན་ཏེ། །ལྟེ་བ་བཀྲུ་བ་སྤྱི་བོ་ཨ་ནི་ལུས་ཀྱི་སྙིང་ག་ནས་སྡོམ་གྱི་གཟུགས་སུ་བཏོན། ལྟེ་བར་རཾ་ལས་བསྲེག །སྤྱི་བོ་ཨས་བཀྲུ་བའོ། །ངག་གི་ཀི་ནག་པོ་རུ་ཡིད་ཀྱི་འོད་དཔུང་དུ་གདོན་པ་དང་སྲེག་པ་དང་བཀྲུ་བ་རིམ་གྱིས་སོ། །མཚན་མ་འདོད་པའི་བཟླས་པ་ལ། །རྣམ་པ་ལྔར་ནི་འདིར་མ་བྱས། །ཞེས་པ་ནི། མཚན་མ་བསྙེན་པ་སྐྱེལ་བའི་བཟླས་པ་ལ། གཞན་དག་ན་རྣམ་པ་ལྔར་བཤད་པ་ཡོད་དེ། འདི་ཡི་དོན་མ་ཡིན་ནོ། །སྙིང་གར་བསྐོར་རོ་མཚན་མ་འབྱུང་། །བ་ཐག་གཟིངས་དང་དམིགས་པ་མེད། །འོད་ཟེར་དཀར་
-
དམར་འཕྲོ་འདུ་དང་། །རཾ་དང་ཧཱུཾ་ལས་མེ་བྱུང་བས། །ཞེས་པས་ཁྱད་པར་གྱི་དོན་ཏེ། འདི་བཞིར་ཤེས་པར་བྱ་སྟེ། བསྙེན་པ་ནི་སྙིང་གར་བསྐོར་རོ་མཚན་མ་འབྱུང་ཞེས་པའི་དོན་ཏེ། གྲངས་ཀྱི་བསྙེན་པ་སྐྱེལ་འདོད་ན། །འབུམ་ཚོ་གཅིག་དང་གཉིས་དང་གསུམ། །གསུམ་དང་བདུན་དང་བྱེ་བའོ། །སྙིགས་མའི་དུས་སུ་ཉི་ཤུ་སྟེ། །གསུམ་ལ་རེ་རེ་སྤྱི་རུ་གཅིག །དེ་ལྟར་ཉི་ཤུ་རྩ་བཞིའོ། །རྩ་བའི་སྔགས་ལ་གཙོ་བོར་བསྐྱལ། །སྙིང་ནང་ཡེ་ཤེས་སེམས་དཔའ་ཡི། །རྡོ་རྗེ་ཧཱུཾ་ལ་བསྐོར་བ་སྟེ། །མགལ་མེ་ཕྲེང་བ་ཉི་མའི་ཚུལ། །དེ་ལ་རྟགས་རྣམས་འབྱུང་བའོ། །ཉེ་བའི་བསྙེན་པ་ནི། བ་ཐག་གཟིངས་དང་དམིགས་པ་མེད་ཅེས་པའི་དོན་ཏེ། ཐུགས་ཀའི་ཧཱུཾ་ལས་འོད་ཟེར་འོག་མིན་དུ་ཡེ་ཤེས་པ་ལ་ཕོག་སྟེ་མཆོད་པས་ཚུར་འདུས་ཏེ་ཡེ་ཤེས་ཀྱི་བྱིན་རླབས་བསྟིམ་པའོ། །ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུཾ་ཕཊ། ཨོཾ་རཱ་ཛ་མ་ཧཱ་ག་རུ་ཌ་ཧཱུཾ་ཧཱུཾ་ཧཱུཾ་འདི་རྣམས་བཟླས་པའི་དོན་ཏེ། དེ་བཞིན་དུ་བསྐྱལ་བའོ། །འོད་ཟེར་དཀར་དམར་འཕྲོ་འདུ་དང་། །ཞེས་པ་ནི་བསྒྲུབ་པའི་ལས་སྟོན་པའོ། །ས་བོན་ལས་འོད་ཟེར་འཕྲོས་ཏེ་དགུག་ལ་ཡེ་ཤེས་པ་ལ་འོད་ཟེར་གྱིས་མཆོད་ནས་མཉེས་ཏེ། དེ་ལས་འོད་ཟེར་གཉིས་བྱུང་བས་ལས་ངན་པ་དང་སྒྲིབ་པ་དང་ནུས་མཐུ་རྣམས་དམར་པོས་བསྲེག་པའོ། །ཉི་མ་རྣམས་དཀར་པོས་འགྲུབ་པའོ། །སྔགས་ནི་རྩ་བའི་སྔགས་དང་འབྱིན་པའི་སྔགས་དང་བཅུ་གཅིག་པ་དང་ལྔ་པའོ། །འདི་ཡང་དེ་ལྟར་ཤེས་པར་བྱའོ། །ད་ནི་སྒྲུབ་པ་ཆེན་པོ་ལས་བརྩམ་པར་བྱ་སྟེ། རཾ་དང་ཧཱུཾ་ལས་མེ་བྱུང་བས་ཞེས་པའི་དོན་ཏོ། །སེམས་དཔའ་སུམ་བརྩེགས་ཀྱི་རྡོ་རྗེའི་ལྟེ་བའི་ཧཱུཾ་དམར་ནག་དང་། ལྟེ་བའི་རཾ་ལས་མེ་འབར་ཏེ། སོར་གཅིག་གམ་གཉིས་སམ་ཁྲུ་གང་ལ་སོགས་པ་འཕྲོས་ཏེ། མེ་ཤིན་ཏུ་དྲག་ཅིང་རྩུབ་པ་མྱུར་བ་ཆེ་བའི་རང་བཞིན་ཅན། དེ་རྣམ་སྨིན་གྱི་ལུས་བག་ཆགས་ངན་པ་ཉོན་མོངས་པ་ཅན་གྱི་ཡིད་བགེགས་ཀྱི་གནོད་སེམས་ནུས་མཐུ་ལས་ཀྱི་སྒྲིབ་པ་རྣམས་བསྲེག་པའོ། །འོད་འོག་མིན་དུ་འཕྲོས་པས་བདེ་བར་གཤེགས་པ་ཐུགས་རྗེ་མེའི་ཕུང་པོར་འདུས་ནས། དེ་རྣམས་མེ་གཉིས་བསྲེག་པའོ། །སྔགས་བཟླས་པས་
-
ཀྱང་མེའི་རང་བཞིན་དུ་བྱུང་སྟེ་བསྲེག་པའོ། །ངག་གི་སྔགས་བཟླས་པ་ཡང་། གཟུངས་རིང་གཙོ་བོར་བྱ་སྟེ། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུཾ་ཕཊ། ཀ་སྟ་སྟམ་གུ་ལི་ཙ་ལ་ན་སརྦ་བེ་ཙ་ཨཱ་མརྫ་ནཱ་ནཱ་ག་མཱ་ར་ཡ་ཕཊ། ཧ་པ་ཨོཾ་པ་ཁྲི་ཨོཾ་རཱ་ཛ་མ་ཧཱ་ག་རུ་ཌ་ཧཱུཾ་ཧཱུཾ་ཧཱུཾ། ཡང་ན་ཟློས་པ་དང་སྐོར་བཟློག་ཏུ་ཤེས་པར་བྱའོ། །དེ་ལྟར་བསྲེགས་ཏེ་རྣམ་པར་བྱང་བའི་སེམས་ཉིད་ལས། ཡེ་ཤེས་ལུས་སུ་གསལ་བར་སྣང་། །ཞེས་པས། གཙོ་བོ་དང་ཕྱག་གཡོན་པའི་བྱ་ཁྱུང་དང་གཉིས་ཐ་མི་དད་པ་ལྷའི་ངོ་བོ་མེའི་རྣམ་པར་གྲུབ་པའོ། །ཐུན་བཞིའི་རྣལ་འབྱོར་གྱི་རྗེས་ལ། ལྷ་དང་སྔགས་འདི་རྣམས་ཀྱིས་ངན་སོང་ལས་སྒྲོལ་བར་འགྱུར། ནད་ཀྱི་སྡུག་བསྔལ་ལས་ཐར་བར་འགྱུར། གནོད་པའི་བགེགས་ལ་འཆི་སྙམ་པའི་འཇིགས་པ་འབྱུང་། མཆོག་དང་ཐུན་མོང་གི་དངོས་གྲུབ་མ་ལུས་པ་ཐོབ་པར་འགྱུར། སྔགས་རྣམས་ཀྱི་གཤམ་དུ་ནད་དང་སྡུག་བསྔལ་ཐམས་ཅད་བྱང་བར་གྱུར་ཅིག་སྭཱ་ཧཱ་ཧཱུཾ་ཕཊ་ཅེས་བཏགས་ཤིང་སེམས་བསྐྱེད་པར་བྱའོ། །དེ་ནི་མཚན་མ་འདོད་པའོ་འབྱུང་སྟེ། གྲུབ་རྟགས་ཐོན་པའི་རྟགས་གསུམ་ལས། །འོད་སྒྲ་སྐུ་སྟོན་སྒྱུ་མ་དང་། །ཞེས་པ་ནི་རྟགས་རྣམ་པ་གསུམ་འབྱུང་སྟེ། ལྷ་གྲུབ་པ་གོས་སྔོན་པོ་གོན་པ་མེ་ཏོག་སྔོན་པོ་ཐུ་བ་ཉི་ཟླའི་སྟེང་ན་འདུག་པ་ལ་སོགས་པའོ། །སྡིག་པ་དང་ནད་ཐོན་རྟགས་ནི་ལུས་ལས་མི་གཙང་བ་ལ་སོགས་པ་དང་། རྣག་ཁྲག་ལ་སོགས་པ་འབྱུང་བའོ། །རྟགས་གསུམ་པ་ནི་སྡིག་སྦྲུལ་ལ་སོགས་བསྲེག་ཅིང་འཚོད་པའོ། །དངོས་སུ་འབྱུང་བའི་མཚན་མ་ནི་འོད་ཀྱི་ཕུང་པོའམ། འོད་ཟེར་གྱི་རྣམ་པའམ། གཞའ་ཚོན་རྣམ་པར་འབྱུང་བའོ། །དབུགས་འབྱིན་པའི་སྒྲའམ། ལྷའི་སྒྲའམ། ཆོས་སྟོན་པའི་སྒྲའོ། །སྤྲུལ་པ་ལ་སྐུ་གཅིག་གི་ཞལ་མཐོང་བའམ། མང་པོའི་ཞལ་མཐོང་བའམ། དཔག་ཏུ་མེད་པའི་ཞལ་མཐོང་བ་འབྱུང་སྟེ། ཐ་མ་དང་འབྲིང་དང་རབ་ཏུ་འབྱུང་བའོ། །དེ་ལྟ་བུའི་རྣམ་པ་བྱུང་ཡང་། བདེན་པའི་དངོས་པོར་གང་ཡང་གྲུབ་པ་མེད་དེ། གང་ཞིག་ཡོད་པར་རྟོག་པ་ཡང་། །འདི་ཡང་སྒྱུ་མའི་མཚན་ཉིད་མིན། །གང་ཞིག་མེད་པར་རྟོག་པ་ཡང་། །འདི་ཡང་སྒྱུ་མའི་མཚན་ཉིད་མིན། །གང་ཞིག་གཉི་གར་རྟོག་པ་ཡང་། །
-
འདི་ལས་སྒྱུ་མའི་མཚན་ཉིད་མིན། །རྟོགས་དང་བརྟག་པར་བྱ་བ་དག །གཉིས་སུ་བཟུང་ན་བདུད་ཀྱི་ལས། །རྣམ་པར་སྣང་བ་སེམས་ཉིད་དེ། །གང་དུ་ཡང་ནི་གྲུབ་པ་མེད། །ཅེས་གསུངས་སོ། །དེ་ཚེ་གཉིས་དང་ལྡན་ནམ་མི་ལྡན་ཡང་རུང་སྟེ་བསོད་ནམས་ཀྱི་ལས་ཚོགས་དང་གཏོར་མ་ལ་སོགས་པ་བྱའོ། །དགའ་བའམ་མི་དགའ་བའི་སེམས་སྒྱུ་མའི་བློས་བཟློག་པའོ། །དེ་རྗེས་སངས་རྒྱས་ལུང་སྟོན་འབྱུང་། །ཞེས་པས། དེ་ལ་མཁའ་འགྲོ་རྣམས་དང་བྱང་ཆུབ་སེམས་དཔའ་རྣམས་ཀྱིས་བྱིན་གྱིས་རློབ་པར་བྱེད་དོ། །སྤྲུལ་པའི་སྐུའི་སངས་རྒྱས་མང་པོས་ལུང་སྟོན་ཏོ། །ཞིང་ཁམས་འདི་ཞེས་བྱ་བར་འཁོར་དང་གདུལ་བྱ་དང་བསྟན་པ་འདི་སྲིད་གནས་སོ་ཞེས་སྟོན་པར་འགྱུར་རོ། །གྲོགས་ནི་ཁྲུས་དང་སྲེག་དང་ཚེ། །བདུད་རྩི་ཀློག་འདོན་མཎྜལ་དང་། །ཚོགས་དང་སྦྱིན་སྲེག་གསད་པ་དང་། །ཚ་ཚ་གཏོར་མ་ལ་སོགས་པ། །འདི་ཡང་གྲོགས་སུ་འགྲོ་བ་ཡིན། །དེ་ནས་གསེར་ལ་སོགས་པ་འགྲུབ། །ཅེས་པ་ནི་བསྐྱེད་རྫོགས་ཀྱི་གྲོགས་བསྟན་པ་ཡིན་ཏེ། ཁྲུས་ནི་ཕྱི་དང་ནང་ངོ་། །དྲིའི་རྣམ་པ་དང་། རྣམ་པར་མི་རྟོག་པ་སྟེ། ཐམས་ཅད་སེལ་བར་བྱེད་དོ། །སྲེག་པ་ནི་ནང་གི་སྦྱིན་སྲེག་ཏིང་ངེ་འཛིན་གྱིས་སྡིག་པ་བསྲེག་པ་སྟེ་གྲོགས་སོ། །ཚེ་ནི་ཕྱིའི་ཚེ་བསྲིང་བའི་ལས་ཀུན་བྱ་བ་དང་། ནོར་སྤེལ་བ་ལྷ་རྣམ་ཐོས་བུ་བརྟེན་ཏེ་སྤེལ་བའོ། །ནང་གི་ཚེ་རིན་པོ་ཆེའི་གའུའི་ནང་དུ་གནས་བཅས་ཏེ་བརྟན་པར་བྱའོ། །བདུད་རྩི་ནི་བདུད་རྩི་རྣམ་པ་ལྔ་དང་འབྲེལ་པ་སྟེ། བཅུད་ལེན་ཐབས་དང་འབྲེལ་པའོ། །ཀློག་འདོན་ནི་བཀའི་རྒྱུན་འབུམ་ཁ་ཐོན་ནམ་གླེགས་བམ་ལ་ཚུལ་བཞིན་དུ་ཀློག །ཀུན་ཆུབ་པར་བྱེད་ཡིད་ལ་བྱེད་པའོ། །མཎྜལ་ནི་བླ་མ་རྡོ་རྗེ་འཛིན་པ་ལ་དབུལ་བའི་རིམ་པའོ། །ཚོགས་ནི་ཚོགས་ཀྱི་འཁོར་ལོ་དང་། ཚོགས་ཀྱི་མཆོད་པ་དང་། དཔའ་བོ་དང་དཔའ་མོའི་སྟོན་མོ་བྱའོ། །སྦྱིན་སྲེག་ནི་ཕྲིན་ལས་བཞིའི་སྦྱིན་སྲེག་སྟེ་དངོས་གྲུབ་བཞི་འགྲུབ་པའི་སྦྱིན་སྲེག་གོ། །གསད་པ་ནི་སྐྱེད་པར་བྱེད་པའི་རྒྱུ་གསད་པའོ། །བླ་མ་དང་དཀོན་མཆོག་གི་སྐུ་དགྲ་རྣམས་མངོན་སྤྱོད་ཀྱི་ལས་བརྩམས་པས་ཏེ་སྙིང་རྗེའི་
-
བསམ་པ་དང་ལྡན་པས་གསད་པའོ། །ཚ་ཚ་ནི་སྐུ་གསུང་ཐུགས་ཀྱི་རྟེན་བཞེངས་པའོ། །གཏོར་མ་ནི་ཕྱི་ནང་དུ་ཤེས་པར་བྱའོ། །སོགས་པའི་དོན་ནི་ལས་བཅུ་དང་བསོད་ནམས་ཀྱི་ལས་སོ། །འདི་ཡང་གྲོགས་སུ་འགྲོ་བ་ཡིན་ཏེ། དངོས་གྲུབ་གཉིས་ཐོབ་པར་བྱེད་ལ་གཙོ་བོ་མ་ཡིན་ཡང་འདི་རྣམས་བསྐྱེད་དུ་འགྱུར་ཏེ། ཉམས་སུ་བླང་བའི་རིམ་པའོ། །དེ་རྣམས་ལྡན་ན་གསེར་ལ་སོགས་པ་འགྲུབ་སྟེ། ཐུན་མོང་གི་དངོས་གྲུབ་བརྒྱད་འགྲུབ་བོ། །ཡུམ་ལྕང་ལོ་ཅན་གྱི་རྒྱུད་ལས། རི་ལུ་རྐང་མགྱོགས་མིག་སྨན་དང་། །གཏེར་དང་དགྲ་བོ་ཚར་གཅོད་དང་། །གནོད་སྦྱིན་མོ་དང་བཅུད་ཀྱིས་ལེན། །རལ་གྲི་འཇིག་རྟེན་དངོས་གྲུབ་བརྒྱད། །བཟླས་པ་ཚོགས་དང་གཏོར་མས་འགྲུབ། །ཅེས་གསུངས་སོ། །མཆོད་འདོད་པ་ཡི་སེམས་ཅན་གྱིས། །ཞེས་པ་ནི་རྫོགས་པའི་རིམ་པའི་མན་ངག་སྟོན་པ་ཡིན་ཏེ། མཆོད་འདོད་པ་ནི་ཕྱག་རྒྱ་ཆེན་པོའི་འབྲས་བུ་འདོད་པའོ། །སེམས་ཅན་ནི་རིགས་དང་ལྡན་པ་གང་ཟག་དེ་གཙོ་བོར་གྲུབ་པའོ། །ཐབས་དང་ཤེས་རབ་འཁོར་ལོ་དང་། །སྙིང་ནང་སྦྱོར་བ་གསུམ་གྱི་རྩ། །ཐིག་ལེ་ཐིག་ལེ་ཡི་གེས་མཚན། །དབུས་སུ་ཐབས་དང་ཤེས་རབ་འབར། །ཐིག་ལེ་ཡེ་ཤེས་གསལ་བར་འབར། །ཞེས་པ་ནི། ཐབས་དང་ཤེས་རབ་འཁོར་ལོ་བཞི་ནི་སྤྱི་བོ་མགྲིན་སྙིང་ལྟེ་བ་བཞི། ཟུང་དུ་འབྲེལ་པའི་འཁོར་ལོ་ལ། །འོག་མ་གཉིས་པོ་ཤེས་རབ་སྟེ། །གོང་མ་ཐབས་སུ་ཡང་དག་བཤད། །ཨ་ཝ་དྷཱུ་ཏཱི་དབུས་གནས་ཏེ། །ལ་ལ་ནཱ་དང་ར་ས་ནཱ། །གཡས་དང་གཡོན་དུ་གནས་པའོ། །སྙིང་པོའི་ཚུལ་དུ་གནས་པའོ། །རྩ་འདབ་སུམ་ཅུ་རྩ་གཉིས་དང་། །བཅུ་དྲུག་པ་དང་དེ་ཡི་ཕྱེད། །དྲུག་ཅུ་རིམ་གྱིས་གནས་པའོ། །ཐིག་ལེ་ཐིག་ལེ་ཡང་དག་མཚན་ནི་འཁོར་ལོ་དབྱེ་བ་དེ་རྣམས་ལ། ཨཱ་ལི་ཉིས་འགྱུར་རྐྱང་པ་དང་། །སྡེ་ཚན་བརྒྱད་དུ་ཡང་དག་གནས། །ཀཱ་ལི་ཉིས་འགྱུར་རྣམ་དབྱེས་མཚན། །གཡས་པའི་རྩ་ན་ཨཱ་ལི་སྟེ། །གཡོན་པ་ཉིད་ན་ཀཱ་ལིའོ། །ཐིག་ལེ་འཁྱགས་པའི་ཚུལ་དུ་གནས། །སྙིང་དབུས་སུ་ཐབས་དང་ཤེས་རབ་འབར་ནི། སྙིང་ནང་ཉི་ཟླའི་བར་དུ་ནི། །ཨཱ་ལི་ཐིག་ལེ་ཡེ་ཤེས་གསལ་བར་བསམས་ནི་ཧཾ་
-
ཨཱཿཨོཾ་ཧཱུཾ་གི་ཡི་གེ་ནི། ཐིག་ལེའི་ཚུལ་དུ་གནས་པ་སྟེ། །ཐིག་ལེ་གསལ་བ་ཡེ་ཤེས་རྒྱུ། །དེ་ལ་ཡེ་ཤེས་བརྟགས་པའོ། །ཨུ་མ་དབྱིངས་ནས་སྤྲུལ་པ་རུ། །ཡེ་ཤེས་གསལ་བ་དབྱིངས་ལ་ཐུག །དེ་ཚེ་མི་གནས་བསམ་དང་བྲལ། །ཞེས་པ། དབུ་མ་དབྱིངས་ནས་སྤྲུལ་པ་རུ། །འོག་གི་ལམ་གྱི་གནས་སུ་ནི། །རླུང་སྔོན་ཁ་དོག་རྣམ་ལྔ་བསྐྱེད། །གཏུམ་མོའི་མེ་ནི་རབ་ཏུ་བུས། །རྩ་གསུམ་ནང་ན་ཡར་ལ་ཞུགས། །འཁོར་ལོ་རིམ་གྱིས་གསལ་བར་འབྱུང་། །གསལ་ཞིང་ཞུ་བས་བདེ་ཆེན་འབྱུང་། །ཡེ་ཤེས་གསལ་བ་དབྱིངས་ལ་ཐུག་ནི་འོད་ཟེར་ཚངས་པའི་གནས་ནས་འཕྲོས། ཕྱོགས་བཅུའི་སངས་རྒྱས་ཐམས་ཅད་ཀྱི། །ཡེ་ཤེས་ཐིག་ལེའི་རྣམ་པ་བཀུག །གནས་སུ་ཞུགས་ནས་གཉིས་མེད་འདྲེས། །དེ་ཚེ་མི་གནས་བསམ་བྲལ་འབྱུང་། །དེ་ལྟར་དུ་ནི་བསྒོམས་པ་ལ། །ཕྱག་རྒྱ་ཆེན་པོ་སྐྱེ་བ་སྟེ། །བསམ་དང་རྟོག་པའི་ཡུལ་ལས་འདས། །ཚིག་དང་སྒྲ་ཡི་ཡུལ་ལས་འདས། །གང་དུ་ཡང་ནི་མི་གནས་སོ། །འགྲོ་བའི་དབང་པོ་གང་དང་གང་གི་རྩ། །ཁ་ཕྱེ་སྟེང་དུ་ཐིག་ལེ་བསམ། །ཞེས་པ་ནི་འགྲོ་བའི་ཚེ། དབང་པོ་ཡུལ་ལ་འཕྲོ་འགྱུར་ན། །དབང་པོ་གང་དང་གང་གི་རྩ། །དབང་པོ་ལྔ་པོ་གང་ཡང་རུང་། །གཟུགས་སྒྲ་དེ་བཞིན་ཡུལ་རྣམས་ལ། །འཛིན་པར་བྱེད་པའི་རྩ་རྣམས་ལ། །ཁ་ཕྱེ་སྟེ། དབང་པོ་ཡུལ་དང་ཡུལ་ཅན་གཉིས། །དེ་གཉིས་ཐིག་ལེ་སྟོང་པར་བསྒོམ། །འོད་གསལ་མེ་ཡིས་སྦྱངས་པ་སྟེ། །དེ་ལྟར་དུ་ནི་བསམ་ཞེས་གསུངས། །བ་ཐག་ཕུག་ནས་ཐིག་ལེ་ལ། །ཐིམ་མོ་དེ་ལ་བློ་གཏད་པས། །མཐའ་འདས་རང་བཞིན་མེད་པའོ། །ཞེས་པ་ནི། བ་ཐག་ཅེས་ནི་འབྲེལ་པ་སྟེ། །གཟུང་འཛིན་གཉིས་སུ་བཏགས་པའོ། །ཕུག་པས་རབ་ཏུ་འཇོམས་པའོ། །སྣང་བ་ལམ་དུ་བྱེད་པ་ཡིན། །སྣང་བ་ཐིག་ལེའི་རང་བཞིན་ནོ། །སྣང་བ་སྟོང་པ་གཅིག་ཏུ་ཐིམ། །སྟོང་པ་རང་བཞིན་དངོས་དེ་ལ། །མི་རྟོག་པ་ཡི་བློ་གཏད་པས། །མཐའ་འདས་རང་བཞིན་མེད་པ་སྟེ། །གང་དུ་ཡང་ནི་གྲུབ་པ་མེད། །བརྗོད་མིན་རྟོག་མིན་ལྷན་ཅིག་སྐྱེས། །འཇུག་པ་བ་ཐག་བཞི་པོ་ཡང་། །སྲིད་གསུམ་འཇོམས་པའི་རང་བཞིན་ཏེ། །སྟོང་པ་བ་
-
ཐག་བཞི་པོར་ཐིམ། །ཞེས་པ་ནི། འཇུག་པ་རྣམ་ཤེས་འཕོ་འཇུག་སྟེ། །བ་ཐག་ཀུན་དུ་བརྟགས་པའོ། །བཞི་པོ་ཡང་ནི་ཐ་དད་མེད། །སྐྱེ་བ་རྨི་ལམ་སྲིད་པ་གསུམ། །སྲིད་གསུམ་ཞེས་ནི་རབ་ཏུ་བཤད། །དེ་རྣམས་སྲིད་པའི་རང་བཞིན་ཏེ། །རོ་མཉམ་གཅིག་ཏུ་རྟོགས་པས་སོ། །སྟོང་པ་བ་ཐག་བཞི་པོར་ཐིམ། །ཆོས་ཀྱི་དབྱིངས་ཀྱི་གནས་ལུགས་ལ། །འབྲས་བུ་རྟོག་པའི་སྟོང་ཉིད་ཐིམ། །མ་ལ་བུ་ནི་ཐིམ་པ་སྟེ། །རྟོག་པ་ཐམས་ཅད་བཅོམ་པའོ། །དབང་པོ་ཐིག་ལེ་མེད་པ་ལ། །ཨུ་མ་ཆེན་པོ་དབྱིངས་ཉིད་དུ། །ཡེ་ཤེས་ཕྲ་མོ་ལས་ཀྱིས་སྤྲོ། །འབྱུང་འཇུག་ཕྲ་བ་བ་ཐག་ནི། །སྐོར་བདུན་འོང་དང་འགྲོ་བས་འགྲུབ། །ཅེས་པ་ནི། རླུང་རྐྱང་པ་ལ་སྒོམ་པ་སྟེ། །དབང་པོ་ཐིག་ལེ་མེད་པ་ལ་རྩ་དང་ཐིག་ལེ་མི་སྒོམ་པ་རླུང་རྐྱང་པ་ལ་སྒོམ་པ་སྟེ། རྡོ་རྗེའི་བཟླས་པ་བྱ་བའི་དོན་ནོ། །རླུང་ནི་འཁོར་བར་བསྐྱེད་པའི་རྒྱུ་ཡིན་པས། །དེ་རྒྱུ་ལམ་དུ་འགྲོ་བར་ཤེས། །རྒྱུ་ལམ་འབྲས་བུར་རྣམ་པར་བཤད། །ཡང་དག་དོན་ལ་དབྱེ་བ་མེད། །དབུས་མ་ཨ་ཝ་དྷཱུ་ཏཱིའོ། །བདེ་བ་ཆེན་པོ་འབྱུང་བའི་གནས་ཡིན་པས་དབྱིངས་སོ། །ཡེ་ཤེས་རླུང་གཡས་གཡོན་སྤྲོ་བའོ། །འབྱུང་བ་ཕྱིར་འབྱུང་སྟེ་ཧཱུཾ་གི་ངོ་བོའོ། །འཇུག་པ་རླུང་ནང་དུ་ཨོཾ་གྱི་ངོ་བོ་འཇུག་པའོ། །ཕྲ་བ་ནི་རྟོག་པ་རགས་པ་སྟོང་པ་སྟེ། གནས་པ་ཨ་སྐྱེ་བ་མེད་པའི་དོན་དུ་བསྒོམ་སྟེ། རླུང་བ་ཐག་དང་འདྲ་བ་དེ་ལ་བརྟེན་པའོ། །ཐུན་ཚོད་ནི་སྐོར་བདུན་ལ་སོགས་ཏེ། ཆུ་ཚོད་དང་། ཆུ་སྲང་དང་། དབྱུ་གུ་དང་ཐུན་ཚད་ལ་སོགས་པའོ། །དེ་ལ་བརྟེན་ནས་དངོས་གྲུབ་འབྱུང་བའོ། །དེ་ལ་རྟགས་འབྱུང་བ་ཡི་དོན། །རྟགས་ཕྱག་རྒྱའི་ཡེ་ཤེས་ཆེན་པོ་ཐོབ་པར་འགྱུར་ཞེས་པ་སྟེ། དུ་བ་སྨིག་རྒྱུ་སྲིན་བུ་མེ་ཁྱེར་མཁར་སྣང་རྟགས། །འབྲས་བུ་ཕྱག་རྒྱ་ཆེན་པོ་ཐོབ་པར་འགྱུར། །བདེ་ཆེན་སྐུ་ལ་སོགས་པ་གཉིས་མེད་འབྱུང་། །དོན་རྣམས་མ་ལུས་རྫོགས་པར་མཛད། །འདི་ནི་གང་ཟག་སྣོད་ཅན་ལས། །ཤེས་པ་བདུད་རྩི་དང་འདྲ་བ་འདི་གང་ཟག་སྣོད་ཅན་ལ་བསྟན་པ་ཡིན་ཏེ། དད་ལྡན་ང་རྒྱལ་མེད་ཅིང་དོན་ལ་ཕྱོགས། །བརྩོན་འགྲུས་ལྡན་ཞིང་ཟབ་མོའི་དོན་ལ་མོས། །བླ་མ་ལ་གུས་དགེ་ལ་རིན་ཆེན་རིགས། །གཞན་ལ་བསྟན་པར་
བྱ་བ་མིན། །གང་ཟག་ཚུལ་འཆོས་གཡོ་ཅན་རྣམས། །གསང་སྔགས་ཕྲག་ཁྱེར་ངན་སོང་རྒྱུ། །དེ་ལ་སྦྱིན་པར་མི་བྱའོ། །ཞེས་གསུངས་སོ། །མཚན་ཉིད་ལྡན་པའི་གང་ཟག་གིས། །བསྒྲུབས་ན་མཁའ་སྤྱོད་ལ་སོགས་པ། །ཐོགས་པ་མེད་པར་འབྱུང་བར་འགྱུར། །ཚུལ་བཞིན་སྒྲུབ་པའི་གང་ཟག་ལ། །དངོས་གྲུབ་ཀླུ་མོ་མཁའ་འགྲོས་སྟེར། །ཞེས་གསུངས་སོ། །བརྒྱུད་པའི་རིམ་པ་མན་ངག་འདི་བཀོད་པས། །ཚིག་དང་དོན་ལ་ཉེས་པ་ཤོར་སྲིད་ན། །རིགས་ལྔ་བདེ་བར་གཤེགས་པ་དང་། །མཁས་པ་རྣམས་ལ་བཟོད་པར་གསོལ། །ཞེས་གོང་མ་རྣམས་ལ་བཟོད་པར་གསོལ་བའི་དོན་ཏེ། བློ་གྲོས་རིན་ཆེན་ལ་སོགས་བདེ་གཤེགས་མཁའ་འགྲོ་རྣམས་ལའོ། །དགོས་པའི་དོན་ནི། ཁེངས་པ་རྙེད་པ་བཀུར་སྟི་ལ་སོགས་མིན། །ཕྱི་རབས་རྩོད་པའི་དུས་སུ་སེམས་ཅན་དངོས་གྲུབ་འབྱུང་། །ཞེས་པའོ། །འདི་བརྩམས་པ་ཡི་བསོད་ནམས་ཀྱིས། །ཁམས་གསུམ་སེམས་ཅན་མ་ལུས་ཀུན། །རགས་དང་ཕྲ་བའི་རྟོག་པ་ཡོངས་སྤངས་ནས། །ཡོངས་སུ་དག་པའི་ས་ཐོབ་ཤོག །ཅེས་པ་བསྔོ་བའི་དོན་ཏེ། སེམས་ཅན་ཀུན་གྱིས་སྤང་བྱ་རྣམས་སྤངས་ནས། །ཕྱག་རྒྱ་ཆེན་པོའི་ས་ཐོབ་པར་ཤོག །ཅེས་པའོ། །བློ་ཆུང་བདག་གིས་བརྩམས་པར་མི་འོས་ཏེ། །དམན་མོས་སེམས་ཅན་དོན་གྱི་ཕྱིར། །ཚིག་དང་དོན་ལ་ཉེས་སྲིད་ན། །དེ་ཉིད་ཁྱེད་རྣམས་བཟོད་པར་མཛོད། །བདག་གིས་འདི་བརྩམས་བསོད་ནམས་ཀྱིས། །འགྲོ་བ་མ་ལུས་ཐམས་ཅད་ཀུན། །དེ་ཉིད་དོན་ནི་རབ་རྟོགས་ཤོག །བདག་ཀྱང་འགྲོ་དོན་བྱེད་པར་ཤོག །ཀླུའི་བྱང་ཆུབ་ཀྱི་སྒྲུབ་ཐབས་ཀྱི་རྣམ་པར་བཤད་པ་ཞེས་བྱ་བ་རྫོགས་སོ།། །།སློབ་དཔོན་ནཱ་གཱརྫུ་ན་ཞེས་ཀྱང་བྱ། །ཀླུ་སྒྲུབ་སྙིང་པོ་ཞེས་ཀྱང་བྱ། །ཀླུ་ཡི་བྱང་ཆུབ་ཞེས་ཀྱང་བྱ། །ཀླུ་སྒྲུབ་སྙིང་པོས་མཛད་པ་རྫོགས་སོ།། །།