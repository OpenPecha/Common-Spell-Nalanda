༄༅༅། །​རྒྱ་གར་སྐད་དུ། ཨཱརྱ་ནཱི་ལཱམྦ་ར་དྷ་ར་བཛྲ་པཱ་ཎི་སཱ་དྷ་ནོ་པི་ཀ་ཊཱི་ཀཱ་ནཱ་མ། བོད་སྐད་དུ། འཕགས་པ་ལག་ན་རྡོ་རྗེ་གོས་སྔོན་པོ་ཅན་གྱི་སྒྲུབ་ཐབས་ཀྱི་མན་ངག་རྒྱ་ཆེར་བཤད་པའི་འགྲེལ་པ། དཔལ་ཕྱག་ན་རྡོ་རྗེ་ལ་ཕྱག་འཚལ་ལོ། །​འཁོར་བའི་སྡུག་བསྔལ་ཆུ་བོ་སྐེམས་མཛད་པ། །​མཐུ་ལྡན་བདེ་བ་ཆེན་པོ་བདག་ཉིད་དེ། །​ཉི་ཟླ་ལྟ་བུའི་ཐུགས་མངའ་བའི། །​བཅོམ་ལྡན་བདེ་ཆེན་ཐུགས་རྗེ་ཆེན་པོའི་ངང་། །​སྨན་མཆོག་རྡོ་རྗེ་ཅན་ལ་ཕྱག་འཚལ་ལོ། །​རང་བཞིན་རིག་པ་སྟོང་པ་ཆེན་པོའི་ངང་། །​གཉུག་མ་བདེ་བ་སྙིང་རྗེ་ཆེན་པོའི་ངང་། །​བདེ་བ་ཆེན་པོའི་མཐའ་བྲལ་རྡོ་རྗེ་འཛིན་པ་ཉིད། །​ཕྱག་རྒྱ་ཆེན་པོ་རང་བཞིན་འབྲས་བུ་དངོས། །​ཐོབ་པའི་ལམ་ནི་ཡོད་དང་མེད་པ་ཡི། །​ཕྱག་རྒྱ་བཞི་པོ་ལམ་གྱིས་གྲོལ་བའོ། །​དགའ་བཞི་སྟོང་པའི་རང་བཞིན་ཆེན་པོ་ནི། །​སྟོང་པ་བདག་མེད་ལམ་གྱིས་གྲོལ་ཞེས་གསུང་། །​དེ་བཞིན་ཚོགས་ལམ་དྲོད་དང་རྩེ་མོ་བཟོད་པ་ལམ། །​འཇིག་རྟེན་ཆོས་དང་མཐོང་ལམ་དང་། །​བསྒོམ་པ་མཐའ་ཕྱིན་ལམ་གྱིས་ནི། །​གནས་པའི་ཡེ་ཤེས་བྱང་ཆུབ་ངོ་བོའི་ལམ། །​མཐོང་ཞིང་གྲོལ་བར་བླ་མ་ཆེན་པོ་གསུངས། །​རྒྱུ་འབྲས་གཉིས་མེད་གསང་སྔགས་བླ་མེད་ལམ། །​འབྲས་བུ་དམིགས་བཅས་གསང་བ་བླ་མེད་ལམ། །​ལམ་ལ་གོམས་པས་འབྲས་བུ་གསང་སྔགས་ལམ། །​འབྲས་བུའམ་འདིར་ནི་རྒྱུ་ནི་ངོ་ཤེས་པ། །​དེ་ཡང་བླ་མ་ཆེན་པོའི་འབྲས་བུ་རྟོགས། །​ལམ་མེད་འབྲས་བུ་མཆོག་ཏུ་བདག་གི་གཞུང་གིས་རྟོགས། །​རྒྱུ་ནི་རྒྱུ་ལས་འབྲས་བུ་འབྱིན་པས་ཏེ། །​ལམ་ལྔ་རྣམ་པས་ཕ་རོལ་ཐོབ་པ་སྟེ། །​མཐོང་སྤངས་སྒོམ་སྤངས་འབྲས་བུ་ཐོབ་སྤངས་པ། །​བདེན་པ་བཞི་ནི་ཉོན་མོངས་གཉེན་པོའོ། །​རྩ་བ་ཉོན་མོངས་ཉེ་བའི་ཉོན་མོངས་རྣམས། །​བདེན་པ་རྣམས་ཀྱིས་ཞིང་ནི་གྲོལ་བར་འདོད། །​བདེན་པ་གཉིས་ལ་རབ་གནས་འབྲས་བུ་སྔགས་ཀྱི་ཚུལ། །​བསྐྱེད་རྫོགས་མཐར་ཕྱིན་ཐབས་དང་ཤེས་རབ་བོ། །​ཡེ་ཤེས་ལྔ་ཡི་ལམ་ལ་གནས་པས་འབྲས་བུ་གྲོལ་བའོ། །​དེ་ལ་རྩ་བའི་དོན་བཤད་པར་འདོད་པས། འགྲོ་བ་སེམས་ཅན་མུན་འཐོམས་པའི། །​སྒྲོན་མ་བྱ་ཕྱིར་སྒྲུབ་པའི་ཐབས། །​དཔལ་ལྡན་རྡོ་རྗེ་འཛིན་བཏུད་དེ། །​ཞེས་པ་ལ། འགྲོ་བ་ནི་རིགས་དྲུག་སྟེ། སེམས་པའི་བག་ཆགས་ཀྱིས་སྐྱེ་བ་གཅིག་ཏུ་ལེན་པའི་ཕྱིར་འགྲོ་བའོ། །​སེམས་ཅན་ནི་ཉོན་མོངས་པའི་ཡིད་ཅན་ཏེ། ཀུན་གཞི་རྣམ་པར་ཤེས་པ་ཅན་ཏེ། སྐྱེ་འཇིག་གི་ཆོས་ཅན་ནོ། །​མུན་འཐོམས་པ་ནི་མུན་པ་ནི་རྡུལ་དང་མུན་པ་སྙིང་སྟོབས་ལ་སོགས་ཏེ། །​མཐོང་བསྒོམ་ཉོན་མོངས་པས་ཀུན་ནས་དཀྲིས་ཏེ་བཅིངས་པའོ། །​འཐོམས་པ་ནི་ལས་དང་ལས་ཀྱི་འབྲས་བུ་མི་ཤེས་པ་སྟེ་མ་རིག་པས་སོ། །​དེའི་སྒྲོན་མ་བྱ་ཕྱིར་ནི་ཉོན་མོངས་པའི་གཉེན་པོ་བདེན་པ་རྣམས་ཀྱིས་རང་བཞིན་གསང་སྔགས་གཞུང་འདི་ཉིད་དེ། སྐྱེད་པ་ལ་སོགས་སྟོང་པ་ཉིད་ཀྱི་ཉོན་མོངས་པ་ཟག་པ་ཟད་པ་ནི། ཐབས་གསལ་བར་བསྟན་པ་ནི་སྒྲོན་མའོ། །​སྒྲུབ་ཐབས་ནི་འགྲུབ་པ་དང་འགྲུབ་པར་བྱེད་པ་སྟེ་དོན་ཐོབ་པར་བྱེད་པའོ། །​དཔལ་ལྡན་ནི་ཡོན་ཏན་རྣམ་པ་གཉིས་ཏེ་རྒྱུ་དང་འབྲས་བུ་ལས་གྲུབ་ཅིང་སྨིན་པའོ། །​རྡོ་རྗེ་ནི་དོན་རྟགས་གསུམ་སྟེ། །​སྟོང་པའི་རང་བཞིན་ཞེས་པའི་དོན་ཏོ། །​དེའི་རང་བཞིན་ངོ་བོ་སྟོང་པ་ཉིད་ཀྱི་རང་བཞིན་དུ་གནས་པ་ནི་འཛིན་ཅིང་འཆང་བའོ། །​བཏུད་པ་ནི་གཞུང་བཀྲ་ཤིས་ཤིང་མཛེས་པ་དང་འཇུག་པ་དང་ཐོབ་པའོ། །​ལུས་ངག་ཡིད་ཀྱིས་ཡོན་ཏན་གསུམ་དང་ལྡན་པའི་ཡི་དམ་ལྷ་ལ་དང་ལ་བཏུད་ཅེས་སོ། །​མཆོག་རབ་སྙིང་པོས་རིམ་བཞིན་བཤད་ན། སློབ་དཔོན་གྱི་མན་ངག་ལས་གཞུང་གི་དོན་མཆོག་རབ་ཀྱིས་བྲིས་པའི་དོན་ཏོ། །​སྔགས་པ་ཡོན་ཏན་ཀུན་ལྡན་པས། །​ཤིན་ཏུ་ཡིད་འོང་བདེ་གནས་སུ། །​ཞེས་པ་ལ། །​སྔགས་པ་ནི་རིགས་ཀྱི་བུའམ། རིགས་ཀྱི་བུ་མོ་རིན་པོ་ཆེ་རིགས་ཀྱི་གང་ཟག་དད་པ་གསུམ་དང་ལྡན་པ་ཡོངས་སུ་བཟུང་ངོ། །​ཡོན་ཏན་ཀུན་དང་ལྡན་པ་ནི་དབང་ཐོབ་ཅིང་མ་ནོར་བར། །​དམ་ཚིག་སྡོམ་པ་གསུམ་དང་དོན་གྱི་རང་བཞིན་མ་ནོར་བར་མཐོང་བ་དང་ལམ་ཤེས་པའོ། །​ཤིན་ཏུ་ཡིད་འོང་བདེ་གནས་ནི་གྲགས་པས་མ་སྨད་པ་ལ། བྱང་སྐྱོབ་ཤར་དམའ་ལྷོ་གཞོལ་ནུབ་དགྱེ་བའོ། །​ཡང་ན་རང་ཉམས་དགའ་ཞེས་པའོ། །​སྙིང་གར་ཉི་ལ་ཧཱུཾ་བཞག་སྟེ། །​འོད་ཀྱིས་བགེགས་བསལ་ཁང་པ་དབུབ། །​ཅེས་པ་ལ། སྔགས་པའི་སྒྲུབ་པ་པོ་ཆོས་བཞི་དང་ལྡན་པས། ལུས་ལ་དྲན་པ་ཉེ་བར་གཞག་སྟེ། ཐུན་མོང་དང་ཁྱད་པར་གྱི་སེམས་གཉིས་བསྐྱེད་དེ། །​ནང་གི་ཁྲུས་སྟོང་པར་སེམས་དཔའ་དང་བཅས་པར་གཞག་པའོ། །​དེས་ནི་ཧཱུཾ་རིང་པོར་སྐད་ཅིག་མས་འདོད་པའི་ལྷ་རུ་བསམ་པའོ། །​དེ་ལ་སྙིང་ག་དང་སྤྱི་བོ་དང་མགྲིན་པ་གསུམ་དུ། ཡེ་ཤེས་བསྒོམ་པ་དང་བསྟིམ་པ་དང་། ཡེ་ཤེས་པ་མ་ལུས་ཤིང་ལུས་པ་མེད་པར་བསྟིམ་པའོ། །​འོད་ཀྱིས་བགེགས་བསལ་ནི་ཐུགས་རྗེ་དང་ལྡན་པའི་སྡང་མིག་གིས་ཕྱོགས་ཀུན་དུ་བལྟ་ཞེས་པའི་དོན་དང་འབྲེལ་ཏོ། །​དེས་བཀའ་བསྒོ་བ་ནི་རྒྱུ་གཅིག་མ་འདུག་ཅིག །​འདིར་མཐུ་ལྡན་གྱི་ཁང་པ་ཡིན་ནོ་བ་དང་འབྲེལ་ཏོ། །​ཁང་པ་ནི་བསྐྱེད་པ་དང་ཕྱིས་བསྐྱེད་པའི་ཚིག་འབྲེལ་ཏོ། །​མ་སོང་བ་ལ་བདག་འོད་དཀྱིལ་འཁོར་ལ་ཕོག་སྟེ། ཙཀྲ་ཨོཾ་བྷྲཱུཾ་ཧཱུཾ་བྷྲཱུཾ་ས་བྷྲཱུཾ་ཧ་བྷྲཱུཾ་ཨ་བྷྲཱུཾ་གྱིས་ཐོག་ལྔ་ཡང་ནས་ཡང་དུ་ཕབ་སྟེ་བསྒྲལ་བའོ། །​ཁང་པ་དབུབ་ནི་རང་གི་ཉི་མའི་འབར་བའི་ཧཱུཾ་ལས་འོད་ཟེར་ལ་ཧ་ལྗང་གུ་ཁ་དོག་སྣ་ཚོགས་པ་ཕྱོགས་བཅུར་འཕྲོས་ཏེ། རྡོ་རྗེའི་ཁང་པ་ཕྱོགས་བཞི་རུ་ཁ་དོག་དཀར་པོ་དང་ཁ་དོག་ལྔར་གྲུབ་པར་གྱུར་པའོ། །​ཧཱུཾ་ཧཱུཾ་ཞེས་བརྗོད་དོ། །​ཨོཾ་བཛྲ་ཙཀྲ་ཧཱུཾ་ཧཱུཾ་ཞེས་བརྗོད་པ་དང་བཛྲ་ཧ་ན་ཧ་ན་ཞེས་པ་དང་། བཛྲ་ཛྭ་ལ་རཾ་གྱིས་འཁོར་ལོའི་ཁང་པ་དང་། མདའ་དང་མཚོན་ཆའི་ཁང་པ་དང་། མེའི་སྲུང་བར་ཤིན་ཏུ་འཐས་པར་གྲུབ་པའོ། །​བསྲུང་བ་གྲུབ་ནས་བགེགས་གསོ་བ་ནི། སྙིང་རྗེ་དང་བྲལ་བ་ཡིན་པའི་ཕྱིར། མིག་གཡས་པའི་རཾ་གྱིས་སྡིག་པ་བསྲེགས་ཏེ་ཞི་བའོ། །​གཡོན་པའི་ཨས་ཀུན་གཞི་གསོས་ཏེ། གསད་པའི་དོགས་པ་དང་བཅས་པས་བྲོས་ཏེ་བྱེར་བའོ། །​དེ་ནི་བསྲུང་བའོ། །​དེ་འོད་ལས་བྱུང་ཉི་དཀྱིལ་དུ། །​སློབ་དཔོན་སངས་རྒྱས་བཅས་སྤྱན་དྲངས། །​ཕྱག་འཚལ་མཆོད་ནས་སྡིག་པ་བཤགས། །​སྡོམ་པ་བཟུང་དང་ཡི་རང་དང་། །​བསྔོ་དང་སྐྱབས་འགྲོ་སེམས་བསྐྱེད་དེ། །​ཞེས་པ་ལ། ཉི་མའི་ཧཱུཾ་ལས་འོད་ཟེར་འཕྲོས་ཏེ། མ་ལུས་ཤིང་ལུས་པ་མེད་པའི་སེམས་ཅན་ལ་མཛད་པ་བཅུ་གཉིས་ཀྱི་ཚུལ་གྱིས་དོན་བྱས་ཡེ་ཤེས་པའི་ཐུགས་ཀར་ཐིམ་སྙིང་པོ་དེ་ཉིད་དྲངས་ཏེ། བདག་གི་རྒྱུད་ལ་ཕོག་པས་སྒྲིབ་པ་བཞི་དག་ནས། རྒྱུད་རང་གོས་ཕྱིར་བཟློག་པ་བཞིན་དུ་གྱུར་པའོ། །​དེ་འདི་ནི་རང་གི་སྙིང་གི་བདག་པོ་ཡིས། སེང་གེ་ལ་སོགས་པའི་གདན་ལ། བདག་པོ་འོད་ཀྱི་བླ་མ་དང་། སངས་རྒྱས་སྤྱན་དྲངས་ཏེ་གཞུག་པའོ། །​ཕྱག་བཙལ་བ་ནི་ལུས་ངག་ཡིད་ཀྱིས་སམ་ཡིད་ཅེས་པ་དང་འབྲེལ་ཏོ། །​མཆོད་པ་ནི་ཕྱི་ནང་གསང་བ་སྟེ། ཕྱི་ནི་རྩ་དང་། ལྷ་མོ་དང་། དབུལ་བའི་གནས་ཐ་དད་དུ་མཆོད་པའོ། །​ནང་ནི་ལྷ་མོ་རྣམས་ཀྱིས་རང་གི་རྩས་རང་རང་གིས་གཅིག་ཏུའོ། །​གསང་བ་ནི་ལྷ་ཕོ་མོའི་མཆོད་པའོ། །​གསུམ་ག་ཕྱག་རྒྱ་ཆེན་པོ་གསང་བས་མཉེས་པས་གསང་བའོ། །​དེ་གོང་མའི་དོན་རྣམས་ཀུན་སྟོང་པ་བླ་ན་མེད་པའོ། །​སྡིག་པ་བཤགས་པ་ནི་གསུམ་ལས་གསུམ་གྱིས་གསུམ་པོ་རང་རང་དུ་མི་འཆབ་ཅིང་འགྱོད་པ་དང་བཅས་པས་བཤགས་ཤིང་ཕྱིས་མི་བྱ་བ་དང་འབྲེལ་ཏོ། །​སྡོམ་པ་གཟུང་བ་ནི་སྤྱི་དང་ཁྱད་པར་དེ་བླངས་པའི་དོན་ལས་ཕྱིས་མི་འདའ་སྟེ། ཡི་དམ་དངོས་སུ་བླང་ཞེས་པ་དང་འབྲེལ་ཏོ། །​ཡི་རང་བ་ནི་སྤྱི་དང་ཁྱད་པར་ཏེ་བླ་ན་མེད་པའི་ལམ་ལ་གོས་སྔོན་པོའི་ཆོས་འདི་ལས་ལྷག་པ་གཞན་སུ་ཡང་ཡོད་མ་ཡིན་ཏེ། ཁྱད་པར་དོན་ཞེས་པ་དང་འབྲེལ་པར་ཡོངས་སུ་གཟུང་བས། །​དེ་དང་འབྲེལ་པའི་ནུས་པ་ཁྱད་པར་ཅན་ཐོབ་ཅེས་པའོ། །​དེས་ནི་དེའི་སྟོང་པ་མི་འགྲོ་བར་གཞུག་པ་དང་། འབྲས་བུ་མེད་པའི་དོགས་པ་བྱང་ཆུབ་ཏུ་ཡན་ལག་བདུན་པ་བསྔོའོ། །​སྐྱབས་འགྲོ་ནི་ཕྱི་མའི་ལྷ་ཡོངས་སུ་བཅད་དེ་ཁྱད་པར་འཕགས་པ་གོས་སྔོན་ཅན་ལ་བདག་ཉིད་འདུད་ཅིང་། སེམས་ཅན་མ་ལུས་ལུས་པ་མེད་པའི་དོན་བྱས་ཤིང་། བདག་ཉིད་སྐྱབས་ཞེས་པ་དང་འབྲེལ་ཏོ། །​སེམས་བསྐྱེད་དེ་ཞེས་པ་ལ། བྱང་ཆུབ་སེམས་དཔའ་རིགས་ཀྱི་བུའམ་བུ་མོས་ལམ་ལ་གནས་པ། ས་གཅིག་པས་གཉིས་པ་དང་གསུམ་བསྐྱེད་ཅིང་འཛེག་པ་སྟེ། གོང་གི་དགེ་ཤུལ་གྱི་དགེ་བ་དང་བ་མ་ལུས་པས་སེམས་ཅན་མ་ལུས་པ་ཐམས་ཅད་འཁོར་བ་ལས་བསྒྲལ་ཞེས་པའི་དོན་དང་འབྲེལ་ལོ། །​ད་ནི་ལམ་གྱི་སེམས་བསྐྱེད་ནི། དགེ་བ་ཁྱད་པར་ཅན་ཐོབ་ཅེས་པའི་དོན་དང་འབྲེལ་ཏོ། །​དེ་རྣམས་རྒྱུ་སྟེ་ལོངས་སྤྱོད་རྫོགས་པའི་མཚན་དང་དཔེ་བྱད་མང་པོ་ཐོབ་ཅེས་པའི་དོན་དང་འབྲེལ་ཏོ། །​ཚད་མེད་བཞི་པོ་སྔོན་བཏང་ནས། །​ཞེས་པ་ལ། བྱམས་པ་སྙིང་རྗེ་དགའ་བ་བཏང་སྙོམས་བཞི་རིམ་པས་བསྒོམས་ཏེ། སེམས་ཅན་དང་བདག་རང་འབྲེལ་པའི་བདག་པོས་རྒྱུ་དང་གླན་ཞེས་པའོ། །​སྤྲུལ་པ་དཔག་ཏུ་མེད་པས་སངས་རྒྱས་ཀྱི་འབྲས་བུ་མཐུན་པ་སྤྲུལ་པའི་ནུས་པ་ཞེས་པ་དང་ཐམས་ཅད་ཡོངས་སུ་དག་པ་ལས་ཞེས་པ་ལ། ཡེ་ཤེས་ཚོགས་དེ་སྟོང་པ་ཉིད་དམ་སྔགས་ལ་སོགས་པས་ཕྱི་ནང་མ་ལུས་པ་སྟོང་པ་ཉིད་དུ་གནས་པ་སྟེ། སྤྲོས་པ་དང་བྲལ་བས་ཆོས་སྐུའི་རྒྱུ་ཞེས་པའི་དོན་ཏོ། །​དེ་རྣམས་རྒྱུ་སྟེ་སྔོན་དུ་བྱ་བའི་རིམ་པའོ། །​སྔགས་བསྐྱེད་འབྱུང་བ་གཞལ་ཡས་བཅས། །​ཉི་སྟེང་ཞེས་བྱ་བའི་དོན་ལ། རྡོ་རྗེ་བསྲུང་བ་བློ་རབ་རྣམས་ལ་ནི། གོང་ནི་གོང་གི་དག་པས་སྟོང་པ་ཞེས་བྱ་སྟེ། ཕྱིས་གཞལ་ཡས་ཁང་གྲུབ་པའི་དུས་སུ་སྲུང་ཡང་སྣང་ལ་རྣལ་འབྱོར་པ་བློ་བརྟེན་ནོ་ཞེས་པ་དང་འབྲེལ། ཐ་མའི་གང་ཟག་རྣམས་ལ་ནི། དང་པོ་ཡོད་པའི་བློ་བརྟན་པའི་ཁང་པ་གྲོང་གི་རྐྱེན་གྱིས་མི་གཡོ་སྟེ། བློ་བྱེ་བྲག་ཡིན་པའི་ཕྱིར་རོ། །​སྔགས་བསྐྱེད་ནི་ཡཾ་དང་རཾ་དང་བཾ་ལཾ་སུཾ་ལས་འབྱུང་བའི་དཀྱིལ་འཁོར་རིམ་པས་བསྐྱེད་ཅེས་པའི་དོན་ཏོ། །​རི་རབ་ལ་སོགས་པའི་ཁང་པར་རང་གི་ཁ་དོག་དང་མཐུན་པའོ། །​དེ་སྟེང་བྷཱུཾ་ལས་གཞལ་ཡས་ཁང་པ་རིན་པོ་ཆེ་ལྔ་ལས་བརྩིགས་པ་སྒོ་བཞི་ཀ་བ་བརྒྱད་པ། རྟ་བབས་བཞི་དང་ཟུར་བཞི་པ།ཕྱི་དང་ནང་གི་རྒྱན་གྱིས་བརྒྱན་པ། དུར་ཁྲོད་བརྒྱད་ཀྱིས་ཉེ་བར་ཀླུབས་པ། དུར་ཁྲོད་བརྒྱད་ནི་འདས་པའི་སངས་རྒྱས་རྣམས་ཀྱི་ལམ་ཞེས་པའི་དོན་ཏོ། །​རིགས་ཀྱི་བུའམ་རིགས་ཀྱི་བུ་མོ་རྣམས་ཀྱིས་ཤིང་དང་མཆོད་རྟེན་དང་ལྷ་དང་ཀླུ་དང་སྤྲིན་དང་། ཕྱོགས་ཀྱི་བདག་པོ་རྣམས་མཆོད་པའོ། །​རོ་གསར་རྙིང་རྟོག་པ་མེད་པ་དང་། ཅེ་སྤྱང་དང་། ཀང་ཀ་མཆུ་{རིངས་ཀྱི་རིང་གི་}བྱ་དང་། མི་རྟོག་པ་དང་ཕྲ་མོ་རྟོག་པ་སེལ་བའོ། །​ཉི་སྟེང་ནི། གཞལ་ཡས་ཁང་གི་དབུས་སུ་སེང་གེ་དང་པདྨ་ཉི་ཟླའི་གདན་བསྐྱེད་པའོ། །​ཧཱུཾ་ལས་རྡོ་རྗེར་གྱུར། དེ་ལས་དཔལ་ལྡན་གཉིས་ཀྱི་བདག །​རིག་པ་ཡོད་མེད་ཐུན་མོང་བཟློག །​ཅེས་པ་ལ། ཏིང་ངེ་འཛིན་གསུམ་གྱི་རང་བཞིན། རྐྱེན་གྱི་ངོ་བོ་ཧཱུཾ་དུ་སྣང་བའོ། །​དེའི་འོད་ཟེར་གྱིས་ལས་གཉིས་བྱས། སངས་རྒྱས་ཀྱི་སྙིང་པོ་ཞུགས་ནས། ཐུགས་ཀྱི་རང་བཞིན་དང་ཧཱུཾ་རིང་པོར་གྱུར་པའོ། །​ཡང་འོད་འདུས་པས་གཉིས་བྱས་ཏེ། དཔལ་ལྡན་གཉིས་ཀྱི་བདག །​མཆོག་དང་ཐུན་མོང་གི་བདག་པོ་སྤྲུལ་སྐུ་རུ་སྣང་བའོ། །​རིག་མ་ཡོད་མེད་ཐུན་མོང་བཟློག་ནི། ཡུམ་ཡོད་ན་མཆོག་གི་འབྲས་བུ་ཤས་ཆེ་སྟེ་གྲིབ་མ་བཞིན་གྲུབ་ཅེས་པའི་དོན་ཏོ། །​རིག་མ་མེད་པ་ནི་ཐུན་མོང་དང་འབྲེལ་ཏེ་ཡུམ་མེད་པའོ། །​མཐིང་ནག་གོས་སྔོན་སྐུ་ལ་གསོལ། །​རྡོ་རྗེ་དྲིལ་བུ་ལག་ན་ཐོགས། །​སྦྲུལ་ཞགས་བཞིས་ལུས་རྣམ་པར་བརྒྱན། །​སྤྱན་དམར་མཆེ་གཙིགས་སྦྲུལ་ཞགས་ཟ། །​གསུས་ཁྱིམ་ཆེ་ཞིང་འཇིགས་པ་ཅན། །​ཞེས་པ་ལ། མཐིང་ག་རུ་བྱུང་བ་ནི་དོན་སྟོང་པ་ཉིད་ལ་འགྱུར་བ་མེད་པའོ། །​གོས་སྔོན་སྐུ་ལ་གསོལ་བ་ནི། །​རིགས་འཛིན་པ་དར་ལྗང་གུའི་ཁ་ཅག་ཅན་ནོ། །​རྡོ་རྗེ་དྲིལ་བུ་ནི་གཡས་ན་རྡོ་རྗེ་རྩེ་ལྔ་པ་ལ་ཁྱུང་ལྔ་དང་། རིགས་ལྔའི་ས་བོན་བཀོད་པའོ། །​གཡོན་ཤེས་རབ་ཀྱི་རང་བཞིན་དྲིལ་བུ་ཐོགས་པའོ། །​སྦྲུལ་བཞིས་ལུས་ལ་བརྒྱན་པ་ནི། རྒྱལ་རིགས་དང་རྗེའུ་དམར་པོ་དང་། བྲམ་ཟེ་དཀར་པོ་དམངས་རིགས་ནག་པོས་རྣ་ཆ་ལ་སོགས་པ་བྱས་པའོ། །​སྤྱན་དམར་བ་ནི་སེམས་ཅན་ཆགས་པ་ཞེས་པའི་དོན་ཏེ། གདུག་པ་ཟིལ་གྱིས་གནོན་པ་ཡང་ཞེས་བྱའོ། །​མཆེ་བ་གཙིགས་པ་ནི་བདུད་བཞི་དང་སྡང་བ་འདུལ་བ་སྟེ་དོན་བྱེད་པའི་རྟགས་སོ། །​གསུས་པ་ཆེ་བ་ནི་སྟོང་པ་ཉིད་དང་འབྲེལ་པའི་དོན་ཏོ། །​འཇིགས་པ་ཅན་ནི་གཤེ་བའམ་དཔའ་ལ་སྒེག་པའོ། །​དེ་གསལ་མདུན་དུ་དཀྱིལ་འཁོར་དགུག །​མཆོད་དང་གཏོར་མས་མཉེས་བྱས་ནས། །​བདག་བྱིན་བརླབ་པའི་གསོལ་བ་གདབ། །​དབང་ཐོབ་གྱུར་ནས་གསང་སྔགས་བཟླས། །​ཞེས་པ་ལ། དམ་ཚིག་པའི་རྒྱན་ཆ་དང་ཕྱག་མཚན་གསལ་ནས། ཧཱུཾ་གི་འོད་ཀྱིས་འོག་མིན་ནས་ཡེ་ཤེས་ལྷ་ཚོགས་དགུག་ཅེས་པ་དང་འབྲེལ་ཏེ། བཛྲ་ས་མནྟ་ཛཿཞེས་པས་སོ། །​ཡེ་ཤེས་པ་དང་ལྷན་ཅིག་པའི་བགེགས་བཛྲ་ཡཀྵ་ཧཱུཾ་ཕཊ། ཅེས་པས་དེངས་པར་བྱའོ། །​དེ་ལ་བདག་དོན་སྔོན་དུ་འགྲོ་བས་མཆོད་ཡོན་དང་ཡིད་ཀྱི་མཆོད་པ་དབུལ་ཞེས་པའོ། །​གཞན་ལ་ནི་ཕྱི་མཆོད་དངོས་དང་གཏོར་མ་སྨན་གྱིས་མཆོད་ལ་གསོལ་བ་གདབ་པའོ། །​བདག་བྱིན་གྱིས་བརླབ་པའི་གསོལ་བ་གདབ་པ་ནི། ཨེ་མ་དཔལ་ལྡན་གོས་སྔོན་ཅན། །​ཐུགས་རྗེ་ཆེན་པོའི་བྱིན་རླབས་ཀྱིས། །​ལུས་ཀྱི་རྟོག་པ་བསལ་བའི་ཕྱིར། །​བདག་ལུས་བདེ་གཤེགས་སྐུར་བྱིན་རློབས། །​ངག་དང་ཡིད་ལ་ཡང་ཡང་བརྗོད། །​དེ་ནས་གནས་གསུམ་དུ་ཨོཾ་དང་ཨཱཿདང་ཧཱུཾ་དཀར་པོ་དང་དམར་པོ་དང་མཐིང་ག་གནས་སུ་བལྟས་ཏེ།འབྲུ་གསུམ་ལས་འོད་ལངས་ཏེ་སྡོམ་མམ་ཀཾ་ངམ་འོད་ནག་པོ་བསྡུས་ཏེ་བསྲེགས་ཤིང་སྦྱང་སྟེ་དེས་ནི་ཀུན་གཞི་ལ་བག་ཆགས་ཡོད་པའི་མཛེའི་ས་བོན་ཡང་སྦྱངས་ཤིང་བསྲེགས་ནས། རང་རང་གི་ཕྱག་མཚན་དང་སྐུ་རུ་གནས་སུ་དགོད་པ་ལ། ཡེ་ཤེས་པ་བསྟིམ་པ་ནི་རང་གི་བདག་པོའོ། །​ཡང་འོད་ཀྱིས་མདུན་ན་གནས་པ་དང་། རིགས་ལྔ་སངས་རྒྱས་གནས་ནས་བསྟིམས་པའོ། །​དབང་ཐོབ་ནི་བླ་མས་རིགས་ཀྱི་བདག་པོ་བསྐུལ་ཏེ། རིགས་ལྔས་ཤར་ནས་ཆུའི་དབང་དང་། མེ་ལོང་གསལ་བ་རྒྱུད་ལ་བསྟིམ་པ་དང་། ཞེ་སྡང་རྣམ་པར་དག་པའོ། །​ལྷོ་ནས་དབུ་རྒྱན་གྱིས་མཉམ་པ་ཉིད་དང་། ང་རྒྱལ་ལམ་སེར་སྣ་སེལ་བའོ། །​ནུབ་ནས་རྡོ་རྗེ་ནི་སོ་སོར་རྟོག་པས་འདོད་ཆགས་སེལ་བའོ། །​དེ་ནས་དྲིལ་བུས་བྱ་བ་ཡེ་ཤེས་དང་ཕྲག་དོག་སེལ། དབུས་ནས་མིང་དང་རྡོ་རྗེ་དྲིལ་བུ་གཏི་མུག་སེལ་ཅིང་ཁྱབ་བྱ་བསྟིམ་པའོ། །​ཏིལ་མར་ལ་མར་བསྐུས་ཁྱབ་པ་བཞིན་ཏེ། ཐོབ་པ་ནི་དབུ་ལ་རིགས་ལྔས་བརྒྱན་པའོ། །​ཡང་བདག་པོ་དང་རིགས་ལྔ་སྦྱོར་བ་བྱས་ལ། ཐིག་ལེ་ཨཾ་དང་ཧཱུཾ་གི་རྣམ་པར་ཐུགས་རྗེ་ཆེན་པོའི་ངང་དུ་ཞུ་ནས། གུཧྱ་ཨ་བྷི་ཥིཉྩ་ཞེས་པ་དང་། སློབ་མས་ཨ་ཧོ་སུ་ཁ་བརྗོད་ནས། ལྕེ་ལ་བྱིན་པ་དག་ལས་གྱུར་པའི་ཉོན་མོངས་པ་དག་སྟེ། སྔགས་ཟློས་པ་ནུས་པ་མཐུ་ཅན་དུ་གྱུར་ནས། གསུང་དབྱངས་ཡན་ལག་བརྒྱད་ཅུའམ། དྲུག་ཅུ་དང་ལྡན་ཏེ་ལྕེ་རྡོ་རྗེའི་རང་བཞིན་དུ་སོང་བའོ། །​དབང་གསུམ་པ་དང་བཞི་པའི་ཡོན་ཏན་འོག་ནས་གོང་དུ་འཕེལ་བར་འགྱུར་ཞེས་པ་སྟེ།ཐུན་མོང་གཙོར་བྱས་པའོ། །​མཆོག་རྣམས་ཀྱིས་ནི་གསུམ་པ་དང་བཞི་པ་རིམ་པས་བླངས་ཏེ། ཕྱག་རྒྱ་ཆེན་པོའི་ངང་ལ་གནས་པ་ལས། ཕྱོགས་བཅུར་ལྷ་མོས་གསོལ་བ་བཏབ་སྟེ། ཡན་ལག་ལྔའི་ཚུལ་གྱིས་སྐུ་ལངས་ཏེ། སྔགས་བཟླས་ཞེས་པ་དང་འབྲེལ་ཏོ། །​གསལ་བ་རྣམ་གཉིས་རགས་དང་ཕྲ། །​ཞེས་པ་ནི། གསལ་བ་གཉིས་ནི་གཙོ་བོ་དང་རྟེན་གཞལ་ཡས་ཁང་དང་སྲུང་བ་གསལ་བའོ། །​རགས་པ་ནི་གཙོ་བོ་གསལ་བ་སྟེ། ཕྱི་སྐུ་མདོག་དང་རྒྱན་ཆ་གསལ་བའོ། །​ཕྲ་བ་ནི་ནང་གི་སེམས་དཔའ་སུམ་བརྩེགས་གསལ་བའོ། །​དེས་ནི་ཏིང་ངེ་འཛིན་གྱི་རིམ་པའོ། །​རྒྱུད་སྦྱོང་རགས་དང་ཕྲ་བའོ། །​རགས་པ་གཉིས་ཏེ་བ་ཐག་དང་། །​བ་ཐག་མེད་དོ་གཉི་ག་ལ། །​མགལ་མེ་ཕྲེང་བ་ཉི་མའི་ཚུལ། །​ཞེས་པ་ལ། རྒྱུད་སྦྱངས་པའི་བཟླས་པ་ལ་རགས་པར་བཟླས་པ་དང་ཕྲ་བར་བཟླས་པའོ། །​རགས་པ་བ་ཐག་ཡོད་པར་ཟློས་པ་ནི། ལུས་ངག་ཡིད་ཀྱི་སྒྲིབ་པ་དུས་མཉམ་དུ་སྙིང་ག་ནས་སྡོམ་མམ་ཀཾ་འོད་ཕུང་དུ་འཐོན་ཏེ་སརྦ་པཱ་པཾ་ཨུ་ཙ་ཏ་ཡ་ཞེས་པ་དང་འབྲེལ་ཏོ། །​གོང་གི་མ་ལུས་པ་ལྟེ་བར་རཾ་ལས་མེས་བསྲེག་ད་ཧ་ཛྭ་ལ་རཾ་ཞེས་པ་དང་འབྲེལ་ཏོ། །​ཐལ་བ་མ་ལུས་སྤྱི་བོ་ནས་ཧཾ་དཀར་པོས་ཆུ་རྒྱུན་ཕབ་སྟེ། ཤུདྡྷོ྅ཧཾ་ཞེས་པའི་དོན་དང་འབྲེལ་ཏེ་ཡིད་དང་ངག་གི་ལས་སོ། །​བ་ཐག་ཡོད་པ་ནི་ལུས་ངག་ཡིད་ཡོ་འོད་ཀྱི་སྐུད་པས་སྦྲེལ་བའི་ཚུལ་དེ་བདག་པོའི་སྔགས་ལས་ཤེས་པའི་འོད་ཀྱི་སྐུད་པས་སྦྲེལ་ནས་འདོན་ཞིང་སྲེག །​ཅེས་པའོ། །​བ་ཐག་མེད་པ་ནི་འོད་ཀྱི་སྐུད་པ་སྦྲེལ་བ་མ་ཡིན་འོད་ཟེར་གྱིས། ལུས་ངག་ཡིད་གསུམ་གྱི་ལས་ཀྱི་འབྲས་བུ་འབྱར་ལ་མ་རེག་པར་འདོད་པའོ། །​དེས་ནི་འབྲས་དང་ཡེ་མོ་རླུང་གིས་འབྱེད་པ་བཞིན་ནོ། །​མགལ་མེ་ནི་བར་མ་ཆད་པའོ། །​ཕྲེང་བ་ནི་ཡིག་འབྲུ་ལ་འོད་ཟེར་ཞོན་པའོ། །​ཉི་མ་ནི་འོད་ཟེར་ལུས་ཡོ་ལ་བདལ་བའོ། །​ཕྲ་བ་ཡང་གསུམ་དུ་བྱུང་བ་ནི། ཧཱུཾ་སྐུལ་སྲེག་པ་རཾ་ཡིན་ཏེ། །​ལྟེ་བར་བཀྲུ་བ་སྤྱི་བོ་ཨ། །​ཞེས་པ་ལ། ཕྲ་བ་གསུམ་དུ་བྱུང་བ་ནི། དུས་མཉམ་དུ་མ་ཡིན་ཏེ་ལུས་ངག་ཡིད་ཀྱི་སྒྲིབ་པ་རེ་མོས་ཞེས་པར་སྙིང་ག་ནས་སྡོམ་མམ་སྡིག་པར་བཏོན་ལྟེ་བ་རཾ་མེར་སྲེག །​སྤྱི་བོ་ཨས་བསྲེགས་པའི་ཐལ་བ་བཀྲུ་ཞེས་པའོ། །​ངག་གི་ཀཾ་ནག་པོ་ཞིབ་མོར་སྙིང་ག་ནས་བཏོན་ལྟེ་བར་སྲེག་སྤྱི་བོ་ནས་བཀྲུ་ཞེས་པའོ། །​ཡིད་ཀྱི་འོད་དཔུང་དུ་བཏོན་པ་དང་བསྲེག་པ་དང་བཀྲུ་ཞེས་པའི་གོང་དུ་བཤད་པར་བསམས་ཏེ། ཀུན་གཞིའི་སྒྲིབ་པ་སྦྱང་ཞེས་པའོ། །​མཚན་མ་འདོད་པ་རྣམ་པ་ལྔ། །​ཡུམ་ལ་བསྐོར་བ་རྣམ་གསུམ་དང་། །​ཡེ་བདག་རྣམ་པ་གསུམ་ཞེས་པ་ལ། མཚན་མ་འདོད་པ་ལྔ་ཟློས་ལུགས་ལྔའོ། །​ཡུམ་ལ་བསྐོར་བ་རྣམ་གསུམ་ནི། །​དམ་ཚིག་པ་ཡབ་ཡུམ་དང་ཡེ་ཤེས་གཙོ་བོ་གཅིག་པོ་སྟེ་ཐུགས་དང་འོག་སྒོ་ཡང་གཟུང་ངོ། །​ཡེ་ཤེས་པ་དང་རྣམ་པ་གསུམ་ནི་ཡེ་ཤེས་ཡབ་ཡུམ་དང་དམ་ཚིག་པ་གཙོ་བོ་སྟེ་གོང་དང་གོང་བཟློག་ཅེས་པའོ། །​འཁོར་དང་ཡུམ་བསྐོར་གོང་དང་འདྲ། བདག་བསྐོར་ཉེ་བསྐོར་ཐ་མ་ནི། །​སྙིང་གར་བསྐོར་རོ་མཚན་མ་འབྱུང་། །​ཞེས་པ་ལ། འཁོར་དང་ཡུམ་བསྐོར་གོང་མ་འདྲ། །​ཞེས་པ་ལ་འཁོར་ཡུམ་ཅན་གཙོ་བོ་ཡུམ་མེད་དོ། །​བདག་རང་གི་བཟླས་པ་ལ་ཡུམ་ཡོད་ན་ཡུམ་དང་འཁོར་བ་དང་། ཡུམ་མེད་ན་སྙིང་གའི་ཡེ་ཤེས་སེམས་དཔའི་རྡོ་རྗེ་ཧཱུཾ་ཅན་ལ་བཟླས་པ་སྟེ། མགལ་མེའི་ཕྲེང་བ་ཉི་མ་ནི་ཡོ་ལ་སྦྱོར་བའོ། །​གྲངས་ནི་འབུམ་དང་ཉིས་འབུམ་སུམ་འབུམ་དང་བདུན་འབུམ་དང་། བྱེ་བ་དང་ཉི་ཤུ་དང་། ལུས་ངག་ཡིད་གསུམ་རེ་རེ་སྤྱིར་གཅིག་སྟེ། ཉི་ཤུ་རྩ་བཞིའོ། །​དེ་ནི་གྲངས་ཀྱི་བསྙེན་པ་སྐྱེལ་བ་སྟེ། འོད་ཟེར་དཀར་པོ་སྒྲིབ་པ་སྦྱང་། །​ཞེས་པའོ། །​ཉེ་བསྙེན་ཡེ་ཤེས་པ་ལ་འོད་ཀྱིས་མཆོད་ནས། ལས་དང་སྒྲིབ་པ་སྦྱོང་བ་སྟེ་འོད་ཟེར་དཀར་པོ་ཆུ་རྒྱུན་ཅན་དང་འབྲེལ་ཏེ་ཡེ་ཤེས་བསྟིམ་པ་ཡང་གཟུང་ངོ། །​བསྒྲུབ་པ་ཡང་འོད་ཟེར་དཀར་དམར་ཏེ། དམར་པོས་བསྲེག་ཅིང་དཀར་པོས་འཁྲུད་དེ་དཔེ་ཉི་མ་བཞིན་ནོ། །​བགྲང་བའི་སྙིང་པོ་ཡང་གཙོ་བོའི་སྙིང་པོ་དངོས་དྲག་སྔགས་འབྲེལ་པས་བཟླས་ཞེས་པའོ། །​བསྒྲུབ་པ་ཆེན་པོའི་བཟླས་པ་ཡང་བསྒྲུབ་པའི་སྙིང་གའི་ཧཱུཾ་ལས་མེ་འཕྲོ་བའི་རྣམ་པ་ལྟེ་བར་རཾ་ལས་འབར་བ་སོར་བཞི་དང་མཐོ་གང་ཁྲུ་གང་མཆོད་དེ་མེས་འབར་ཞིང་བསྲེག་འཕྲོས་པས་ཡས་འཕྲོ་ཀུན་གཞིའི་སྒྲིབ་པ་དང་། གདོན་གྱི་ནུས་མཐུ་དང་གདོན་གྱི་གནོད་སེམས་མེ་སྟག་འཐོར་ཞིང་འཕྲོས་བསྲེགས་ཏེ། ཡེ་ཤེས་པ་དང་འཕྲོ་འདུ་སྔགས་ཀྱིས་ཀྱང་མེའི་རང་བཞིན་གྱིས་དུས་གཅིག་པར་དྲག་པོ་ཚུལ་དུ་འཚིག་པའོ། །​རྣམ་པར་སྨིན་པའི་ལུས་བསྲེགས་ཡེ་ཤེས་ཕྱག་རྡོར་གྱུར་ཡེ་ཤེས་བསྟིམ་པར་བྱ། བགྲང་བའི་སྙིང་པོ་ཡང་ཨོཾ་བཛྲ་པཱ་ཎི་མ་ཧཱ་ཡཀྵ་ནཱི་ལཱམྦ་ར་དྷཱ་ར་ཎི་བཛྲ་ཧཱུཾ་ཕཊ། ཨོཾ་བཛྲ་ཙཎྜ་མ་ཧཱ་རོ་ཥ་ཎ་ཧཱུཾ་ཕཊ་ཧཱ་པ་ཨོཾ་སྭཱ་ཁྲི་གོ་བཟློག་བཟླས་པའོ། །​ཐུན་བཞིའི་རྣལ་འབྱོར་གྱིས། བཟླས་པའི་སྔགས་འདི་རྣམས་ཀྱིས་བླ་ན་མེད་པའི་འབྲས་བུ་ཐོབ། མཛེ་ལ་སོགས་ཏེ་ནད་ཟུག་རྔུ་འབྱིན། གནོད་པའི་བགེགས་ལ་འཆི་སྙམ་པ་འབྱུང་། བྲོས་ཏེ་འགྲོ་བ་སྡུག་བསྔལ་ཐམས་ཅད་ལས་ཐར་བར་འོང་སྙམ་པ་དང་དངོས་གྲུབ་ཀུན་དང་འབྲེལ་ཞེས་པ་སྟེ། དེས་ནི་མྱུར་དུ་འགྲུབ་པར་འགྱུར་རོ། །​དེ་ནི་མཚན་མ་འདོད་པའོ། །​མཚན་མ་བྱུང་འོད་སྒྲ་སྐུ་སྟོན་སྒྱུར་བཟློག་ནི། སྔགས་གྲུབ་པ་དང་ནད་ཐོན་པ་དང་། གདོན་ཐུབ་པ་སྟེ་གོས་སྔོན་པོ་གོན་པ་དང་མེ་ཏོག་སྔོན་པོ་ཐུ་བ་ལ་སོགས་པ་དང་། ལུས་ལས་རྣག་ཁྲག་ཐོན་པ་ལ་སོགས་པ་དང་། ཉ་སྦལ་ལ་སོགས་པ་རིད་ཅིང་མེ་ནང་བསྲེགས་པའོ། །​འོད་ནི་ཐ་མའོ། །​སྒྲ་འབྲིང་སྐུ་རབ་སྟེ། དགའ་མི་དགའ་སེམས་དང་བྲལ་བའི་སྒྱུ་མས་བཟློག་ཅེས་པའོ། །​བསྐྱེད་རིམ་པ་ཀུན་བརྟགས་ལམ་དུ་བྱ་ཞེས་པའི་དོན་ཏོ། །​དེ་རྗེས་སངས་རྒྱས་ལུང་སྟོན་ནི་སྤྲུལ་སྐུ་དངོས་ཆོས་སྟོན་ཏེ། བསྐྱེད་པའི་རིམ་པའི་མན་ངག་དང་འབྲེལ་ཏོ། །​གྲོགས་ནི་ཁྲུས་དང་སྲེག་དང་ཚ། །​བདུད་རྩི་ཚོགས་དང་གཏོར་མས་བྱ། །​དེ་ནས་གསེར་ལ་སོགས་པ་གྲུབ་པ་ལ། །​བསྐྱེད་རྫོགས་ཀྱི་གྲོགས་བསྟན་པ་ཡིན་ཏེ།ཁྲུས་ནི་ཕྱི་དང་ནང་ངོ། །​དེ་གཉིས་ཀྱིས་ཐམས་ཅད་བདག་ཅེས་པའོ། །​ཕྱི་དྲི་ལྔ་རིག་པས་དག་ཅེས་པའོ། །​ནད་ཀུན་ཀྱང་སེལ་བ་མི་རྟོག་པའི་སྲེག་པ་སྟེ། ཕྲིན་ལས་བཞིས་སྲེག་གོ། །​དེས་དངོས་གྲུབ་བཞི་གྲུབ་པའི་ཕྱིར་སྦྱིན་སྲེག་གོ། །​ཚེ་ནི་ཕྱི་ཚེ་དང་ནོར་རྣམ་ཐོས་བུ་དང་འབྲེལ་པས་ནོར་འཕེལ་ཞིང་ཚེ་བརྟན་པའོ། །​ནང་གི་ཚེ་རིན་པོ་ཆེ་ག་བུའི་ནང་དུ་བརྟན་ཞེས་པའོ། །​བདུད་རྩི་ནི་བདུད་རྩིའི་རྣམ་པ་ལྔ་དང་འབྲེལ་པ་སྟེ། རྐྱང་པའམ་བཅུད་ལེན་གྱི་སྒྲུབ་ཐབས་དང་འབྲེལ་ཏོ། །​ཚོགས་ཀྱི་ཚོགས་འཁོར་དང་དཔའ་བོའི་སྟོན་མོ་དང་། ཚོགས་མཆོད་དེ་ཚོགས་ཀྱི་མན་ངག་ལས་ཤེས་པར་བྱའོ། །​གཏོར་མ་ནི་ཕྱི་དང་ནང་ངོ། །​དྲུག་པོ་དེས་གསེར་ལ་སོགས་པ་འགྲུབ་སྟེ། ཐུན་མོང་གི་དངོས་གྲུབ་རྣམས་སོ། །​དེ་ཡུམ་ལྕང་ལོ་ཅན་གྱི་རྒྱུད་ནས། རིལ་བུ་རྐང་མགྱོགས་མིག་སྨན་དང་། །​གཏེར་དང་དགྲ་བོ་ཚར་གཅོད་དང་། །​གནོད་སྦྱིན་མོ་དང་བདུད་རྩི་ལེན། །​རལ་གྲི་འཇིག་རྟེན་དངོས་གྲུབ་ཆེན་པོ་བརྒྱད། །​བཟླས་པ་ཚོགས་དང་གཏོར་མ་རྣམས་ཀྱིས་འགྲུབ། །​ཅེས་རྡོ་རྗེ་འཆང་གིས་གསུངས་སོ། །​མཆོག་འདོད་པ་ཡི་སེམས་ཅན་གྱིས། སྙིང་གའི་སྦྱོར་བ་གསུམ་གྱི་རྩ། །​ཡི་གེ་ཐིག་ལེས་ཡང་དག་མཚན། །​ཞེས་པ་ལ་སོགས་པའི་མན་ངག་སྟོན་པ་ཡིན་ཏེ། མཆོག་འདོད་པའི་འབྲས་བུ་བླ་ན་མེད་པ་ཕྱག་རྒྱ་ཆེན་པོ་འདོད་པའོ། །​སེམས་ཅན་ནི་དེ་བསྒྲུབ་པའི་གང་ཟག་སྔགས་པའི་བྱང་ཆུབ་སེམས་དཔའ་རྣམས་སོ། །​སྙིང་ག་སྦྱོར་བ་ནི་སྤྱི་བོ་དང་མགྲིན་པ་དང་སྙིང་ག་དང་ལྟེ་བ་དང་མེ་ལོང་ངོ། །​རྩའང་བ་སོ་གཉིས་དང་། བཅུ་དྲུག་དང་བརྒྱད་དང་དྲུག་ཅུའོ། །​གསུམ་ནི་ཨ་ཝ་དྷཱུ་ཏཱི་ལ་ལ་ནཱ་ར་ས་ནཱ་འཇའ་ཚོན་གྱི་ཚུལ་དུ་གནས་ཞེས་པའོ། །​ཡི་གེའི་ཐིག་ལེ་ནི་ཨཱ་ལི་ཉིས་ལྡབ་དང་། བཅུ་དྲུག་རྐྱང་པ་དང་། སྡེ་ཚན་བརྒྱད་དང་། ཀཱ་ལི་ཉིས་ལྡབ་འཁོར་ལོ་ལའོ། །​དྷཱུ་ཏཱི་ན་ཧཱུཾ་ངོ། །​གཡས་ན་ཨཱ་ལི་གཡོན་ན་ཀཱ་ལིའི་ཐིག་ལེ་འཁྱགས་པའི་དངོས་སོ། །​དབུས་ནས་ཐབས་དང་ཤེས་རབ་འབར། །​ཐིག་ལེ་བསམ་མོ་འགྲོ་བའི་ཚེ། །​ཞེས་པས་དབུས་ཐབས་དང་ཤེས་རབ་འབར་ནི་སྙིང་གར་ཉི་ཟླའི་བར་དུ་ཨ་ཐིག་ལེའི་ངོ་བོར་གནས་པའི་ཧཾ་དང་། ཨོཾ་ཨཱ་ཡཾ་རིམ་པས་བསམ་པ་སྟེ་ཐིག་ལེའི་ངོ་བོའོ། །​འགྲོ་བའི་ཚེ་ནི་རླུང་སྔོན་པོ་ལྔས་གཏུམ་མོའི་མེ་བུས་ཏེ། སྟོང་པ་ཉིད་གསུམ་གྱི་ནང་ན་ཡར་མེ་སོང་སྟེ། སྙིང་གར་ཉི་ཟླ་གསུམ་ལས་སྣང་སྟོང་གི་མེ་འབར་ཏེ་བདེ་བ་ཆེན་པོ་ཐོབ་ཞེས་པའི་དོན་ཏོ། །​དེ་ནས་ཡར་ལ་སངས་རྒྱས་ཞིང་ཁམས་གཞན་ནས། བྱང་ཆུབ་བ་ཆུའི་ངོ་བོ་བཀུག་ནས་རྒྱུད་བརླན་ཞེས་པའོ། །​དེ་ན་དབྱུ་གུ་ཆུ་ཚོད་འཕོ་བ་ཐུན་གྱི་བར་དུ་བསྒོམ་ཞེས་པའོ། །​དབང་པོ་གང་དང་གང་གི་རྩ། །​ཁ་ཕྱེའི་སྟེང་དུ་ཐིག་ལེ་བསམ། །​ཞེས་པ་ལ། དབང་པོ་ཡུལ་ལ་འཕྲོ་བར་གྱུར་ན། དབང་པོ་ལྔ་པོ་གང་ཡུལ་ལ་འཕྲོ་བའི་ཚེ། གཟུགས་དང་སྒྲ་ལ་སོགས་པ་ལ་ཁ་ཕྱེ་སྟེ། རང་རང་གི་ཡུལ་སྟོང་པར་མེ་འབར་བར་ཞེས་པའོ། །​བ་ཐག་ཕུག་ནས་ཐིག་ལེ་ལ་བློ་གཏད་ནས། འཇུག་པ་བ་ཐག་གཞི་པོར་ཐིམ། །​ཞེས་པ་ལ། བ་ཐག་ནི་དངོས་པོར་སྣང་བའི་ཡུལ་ལོ། །​ཐག་པ་དང་འདྲ་བར་འཛིན་པ་ཡིན་པའི་ཕྱིར་རོ། །​ཕུག་ནས་ནི་སྣང་བ་ལམ་དུ་ཁྱེར་བ་སྟེ། །​སྣང་བ་ཐིག་ལེ་རང་བཞིན་དུ་གྱུར་བའོ། །​ཐིམ་མོ་དེ་ལ་བློ་གཏད་ནི་སྣང་བ་དང་སྟོང་པ་གཅིག་ཏུ་ཐིམ་ཞེས་པའི་དོན་ཏེ། བདེན་པ་གཉིས་འདྲེས་པའི་ལམ་མོ། །​དེ་ནི་དོན་སྟོང་པ་སྟེ། འདྲིས་པར་བྱ་བའི་ཡུལ་ལོ། །​འཇུག་པ་བ་ཐག་ནི་རྣམ་ཤེས་འཕོ་འཇུག་སྟེ། སྐྱེ་བ་དང་རྨི་ལམ་དང་སྲིད་པར་འཁོར་བ་རྩད་ནས་གཅོད་པའོ། །​དོན་གྱི་ངོ་བོས་གནས་པས་སྟོང་པ་གཅིག་ནས་གཅིག་ཏུ་འཕོ་བ་སྟེ། རང་བཞིན་གནས་པ་ནི་གཅིག་གི་ཤེས་པའོ། །​བ་ཐག་ནི་ཀུན་བརྟགས་ཀྱི་རྟོག་པའོ། །​བཞི་པོར་ཐིམ་པ་ནི། གཞི་གནས་པའི་ངོ་བོ་སྟོང་པ་ཉིད་ལ་མ་ལ་བུ་ཐིམ་ཞེས་པ་སྟེ། འབྲས་བུ་རང་བཞིན་ནོ། །​དབང་པོ་ཐིག་ལེ་མེད་པ་ལ། །​འབྱུང་འཇུག་ཕྲ་བའི་བ་ཐག་ནི། །​སྐོར་བདུན་འོང་དང་འགྲོ་བས་འགྲུབ་ནི། རླུང་རྐྱང་པ་ལ་སྒོམ་པ་སྟོན་པ་ཡིན་ཏེ། དབང་པོ་ཐིག་ལེ་མེད་པ་ནི། བུ་དང་ཐིག་ལེ་མི་སྒོམ་སྟེ། །​རླུང་ལ་རྡོ་རྗེ་བཟླས་པ་བྱ། །​ཞེས་པའོ། །​རླུང་ནི་འཁོར་བར་བསྐྱེད་པའི་རྟ་ཡིན་པས། རླུང་ཉིད་ལམ་དུ་བསླང་ཞེས་པའོ། །​འབྱུང་བའི་ཕྱིར་ལུས་ལས་རླུང་འབྱུང་བ་སྟེ། སྟོང་པ་ཉིད་དང་འགྲོགས་པར་འགྲོགས། །​ཞེས་པའི་བ་ཐག་དང་འབྲེལ་ཏོ། །​འཇུག་པ་ནི་རླུང་ལུས་ལ་འཇུག་པ་སྟེ། ནང་དུ་སྟོང་པའི་ཐིག་ལེ་ཆེན་པོ་དང་། འགྲོགས་པར་བྱས་ལ། འཇམ་པ་ཉིད་དུ་ཡུན་རིང་དུ་ནང་དུ་བཟླ་ཞེས་བྱའོ། །​ཕྲ་བ་ནི་རླུང་དག་པའི་རང་བཞིན་ཕྲ་བས་ཀྱང་ཤིན་ཏུ་ཕྲ་བའི་ངོ་བོ་ལ་གནས་པའོ། །​བ་ཐག་ནི་རྟོག་པའི་མེ་ཆུ་རབ་ཏུ་ཞི་བ་ལས་ཞི་བའོ། །​སྐོར་བདུན་འོང་དང་འགྲོ་བས་འགྲུབ་ནི། ཕྱི་ནང་དུ་འོང་བ་དང་འགྲོ་བ་སྟེ། སེམས་གཟུང་བའི་ཡུད་ཟད་དོ། །​འགྲུབ་དངོས་སུ་བས། ལ་བཟླ་ཕྱག་རྒྱའི་དངོས་གྲུབ་འགྱུར་ནི། ལ་བཟླ་བ་ནི་སྲེད་པའང་བླ་མར་བྱས་ཞེས་པ་སྟེ། སྟོང་པ་ཉིད་དུ་སྟོན་པའི་ཕྱིར་རོ། །​བདེན་པ་གཉིས་ཀའི་འཛིན་པ་དང་བྲལ་བ་སྟེ། ཕྱག་རྒྱ་ཆེན་པོ་ཡེ་ཤེས་སྔོན་སོར་སླེབས་པའོ། །​དེ་ནས་མཐའ་བྲལ་སྟོང་པར་སོང་བ་ནི། དབུ་མ་པའི་འདོད་པ་སྟེ། བླ་མའི་མན་ངག་དང་བྲལ་བའི་དབུ་མ་ཡང་འབྲིང་པོ་ཙམ་ཉིད་དོ། །​བླ་མའི་མན་ངག་གིས་རབ་བརྒྱན་པ་ཡི། །​རྣམ་བཅད་ཡོངས་གཅོད་མེད་པ་ཡི། །​བདེ་བ་སྟོན་པ་ཆེན་པོ་ནི། །​རང་བཞིན་ཕྱག་རྒྱ་ཆེན་པོ་སྟེ། །​དངོས་གྲུབ་འགྱུར་ཞེས་པའི་དོན་ཏོ། །​དེ་ནི་རྫོགས་པའི་འབྲས་བུའོ། །​འདི་ནི་གང་ཟག་སྣོད་ཅན་ལས། །​གཞན་ལ་སྦྱིན་པར་མི་བྱའོ། །​ཞེས་པ་ལ། འདི་གཞུང་བླ་མས་སྙན་ནས་སྙན་དུ་བརྒྱུད་པའི་མན་ངག་ཡིན་པས་གང་ཟག་སྣོད་ཅན་ལ་བསྟན་པ་ཡིན་ཏེ། སྒང་བུ་དམའ་བཞིན་དད་པ་བརྟན། །​སེམས་ཅན་འགྲོ་བའི་དོན་ལ་དགའ། །​ཐོས་པ་མང་བ་ཡིད་ཆེས་བརྟན། །​བརྩོན་འགྲུས་དྲག་ལ་བསམ་གཏན་མོས། །​ཟབ་མོའི་དོན་ལ་ཆོག་མི་ཤེས། །​ཚོགས་དང་ཚ་ཚ་ལ་སོགས་པ། །​ཐར་པའི་ལམ་ལ་ཤིན་ཏུ་མོས། །​དེ་ལ་དེ་ཡིས་བསྒྲུབ་ཅེས་པའོ། །​སྨོན་ལམ་དགེ་རྩ་བསྔོ་ལེགས་པས། །​གསང་བ་ཟབ་མོའི་དོན་དང་སྤྲད། །​འདི་རུ་འབད་རྩོལ་དྲག་པོ་ཡིས། །​དགེ་བ་བག་ཆགས་སྟོབས་རྣམས་སྐྱེས། །​ཐར་པའི་ལམ་དུ་འགྲོ་བར་ངེས། །​གཞན་ཡང་གང་ཟག་ཕལ་པ་རྣམས། །​སྡུག་བསྔལ་ཀུན་འབྱུང་ལམ་ལ་རབ་གནས་པས། །​དད་པ་ཞན་ཅིང་ངོ་ཚ་ཆུང་། །​ཁྲེལ་འཛེམ་མེད་ལ་སྐྱོ་ངས་ཅན། །​ཟས་ནོར་ཆགས་པའི་དབང་ལ་མོས། །​གསང་བའི་དོན་ལ་མི་མོས་ཤིང་། །​དཀོན་མཆོག་སྨོད་ཅིང་མི་དགེ་བཅུ་ལ་མོས། །​ལམ་ལོག་རྩ་བ་ཆད་པའི་གང་ཟག་རྣམས་ལ་བསྟན་ན་དམ་ཚིག་ཉམས་ཞེས་པའོ། །​བདག་གིས་སྒྲུབ་ཐབས་འདི་བརྩམས་ཞེས་པ་ནས། ཡོངས་སུ་དག་པའི་ས་ཐོབ་ཤོག་གི་བར་ལ་རྩ་བ་ན་གསལ་བས་མ་བྲིས་སོ། །​བདག་གིས་མཐོང་ལམ་ས་ནི་དང་པོ་ཐོབ། །​འཕགས་པ་གོས་སྔོན་ཅན་གྱི་དངོས་གྲུབ་མ་ཐོབ་ཀྱང་། །​ཨ་མྲི་ཏ་ཡི་མེ་ཏོག་རྩི་འཁོར་བཞིན། །​རང་ཉིད་ལྷག་པའི་ལྷ་ཡི་དངོས་གྲུབ་འདོད་པ་དང་། །​བཅོམ་ལྡན་རྡོ་རྗེ་ཅན་ལ་མོས་པའི་དད་ཤུགས་དང་། །​མཁའ་འགྲོ་རྣམས་ཀྱིས་ཀུན་ནས་བདག་བསྐུལ་ཏོ། །​སྨོན་ལམ་དབང་གིས་ཀླུ་སྒྲུབ་མན་ངག་དྲན། །​བདག་འདྲ་བློ་ཆུང་དམན་པས་བརྩམས་པར་མི་རིགས་ཀྱང་། །​དད་པའི་དབང་གིས་རྩ་བའི་འགྲེལ་པ་བརྩམས། །​ཚིག་དང་དོན་ལ་ཉེས་པ་ཤོར་སྲིད་ན། །​རིགས་ལྔ་བདེ་བར་གཤེགས་པ་རྣམས་དང་ཡང་། །​ནཱ་གཱརྫུ་ན་ལ་སོགས་བླ་མ་དམ་པ་རྣམས། །​བདག་འདྲ་བློ་ཞན་དབང་གིས་བཟོད་པར་གསོལ། །​བདག་འདྲ་བློ་ཞན་ཤེས་རབ་ཆུང་བ་དང་། །​གང་ཟག་མཆོག་རབ་སྙིང་པོ་དོན་ལ་རབ་ཏུ་མོས་པ་རྣམས། །​དངོས་གྲུབ་ཐོབ་པའི་ཆོས་སུ་བདག་གིས་བྲིས། །​གསལ་བ་མི་གསལ་རྩ་རབ་དོན་རྣམས་ཀུན། །​བདག་གིས་འགྲེལ་ཏིག་འབྲུ་རུ་གསལ་བར་བྱས། །​ཐར་པ་ཐོབ་བྱེད་ལམ་ནི་རབ་ཏུ་སྣང་། །​བློ་ཞན་སེམས་ཅན་དམན་ལ་ཕན་པ་དང་། །​བླ་མའི་མན་ངག་བརྒྱུད་པ་གསལ་འབར་ཕྱིར། །​ཟབ་མོའི་དོན་དང་སྦྱར་ནས་བདག་གིས་བྲིས། །​འདི་ལ་དགེ་བའི་རྩ་བ་ཅི་ཡོད་གྱུར་པ་དེས། །​བདག་དང་མཐའ་ཡས་སེམས་ཅན་རྣམས། །​དགེ་བཅུ་དལ་འབྱོར་ལམ་ལ་རབ་བརྩོན་ཞིང་། །​དྲོད་དང་རྩེ་མོ་མཆོག་མཐོང་ཡེ་ཤེས་རྣམས། །​མ་ལུས་མྱུར་དུ་བདག་གིས་བགྲོད་པ་དང་། །​ལས་དང་ཆོས་ཀྱི་ཕྱག་རྒྱ་ཆེན་པོ་རྣམས། །​ཀུན་རྫོབ་དོན་དམ་ཚུལ་དུ་རབ་གནས་ཏེ། །​སྡུག་བསྔལ་གསུམ་དང་བརྒྱད་དང་རབ་བྲལ་ནས། །​འབྲས་བུ་ཤུ་བ་གཡན་པ་མཛེ་ལ་སོགས། །​བཞི་བརྒྱ་རྩ་བཞིའི་ནད་རྣམས་རྩད་ནས་ཞི་བ་དང་། །​དག་པའི་ས་ལ་རབ་ཏུ་གནས་པ་དང་། །​འཕགས་པ་གོས་སྔོན་དངོས་གྲུབ་ཐོབ་པར་ཤོག །​མཆོག་རབ་སྙིང་པོ་རྩ་བའི་མན་ངག་པདྨ་འབྱུང་གནས་ཀྱིས་མཛད་པའི་འགྲེལ་པ་རྫོགས་སོ། །​ ༄༅༅། །​རྒྱ་གར་སྐད་དུ། ཏཏྟྭ་པྲ་དཱི་པཾ་ནཱ་མ་སཱ་དྷ་ནོ་པི་ཀ་ཨ་ཏི། བོད་སྐད་དུ། དེ་ཁོ་ན་ཉིད་སྒྲོན་མ་ཞེས་བྱ་བའི་སྒྲུབ་ཐབས་རྫོགས་པ། དཔལ་རྡོ་རྗེ་ཅན་ལ་ཕྱག་འཚལ་ལོ། །​གང་ཞིག་གིས་ནི་བདེ་བ་ཐོབ་ཅིང་སྡུག་བསྔལ་སྤོང་འདོད་པ། །​དེ་ཡི་ས་བོན་ནོར་བུ་བཞིན་དུ་བསྒྲུབ་ཕྱིར་བདེ་བའི་མཆོག་ཉིད་ལ་ནི་རབ་བཏུད་དེ། །​སྒྲུབ་པའི་ཐབས་མཆོག་དེ་ཉིད་སྒྲོན་མ་འདི་ནི་གསང་བའི་རྒྱུད་རྣམས་ལ། །​བརྟེན་ཅིང་གཞན་ཡང་གང་ལས་འོངས་པ་དེ་ཉིད་བདག་གིས་བཤད་པར་བྱ། །​གང་ཞིག་གིས་ནི་ལེགས་པའི་དོན་གསུང་བ་ནི་ཀུན་ལ་གསལ་མ་བྱས། །​དེ་བྱས་པ་མིན་མཐོང་བ་འདིར་ནི་གསང་བ་འདི་ལ་དགའ་བ་སྐྱེས། །​གང་ཞིག་སྡུག་བསྔལ་སྤང་འདོད་དེ་ལ་ཐབས་རྣམས་མེད་འགྱུར་ཞིང་། །​བདེ་བ་ཐོབ་པའི་ཐབས་ནི་དེ་འདྲ་དེ་ལས་ཟློག་བྱེད་པ། །​ཐབས་མཆོག་དམ་པ་འདི་བསྟན་འདི་ལ་གུས་པར་གྱིས། །​ལྟ་སྤྱོད་དབང་དང་དམ་ཚིག་ལྡན། །​ཡོན་ཏན་གཞན་གྱིས་ཉེར་བརྒྱན་པའི། །​རྣལ་འབྱོར་སྣོད་ཅན་གང་ཞིག་གིས། །​ཡང་དག་བྱང་ཆུབ་ཡིད་ལ་གཞུག །​རི་དང་ཡུལ་ཁམས་ལ་སོགས་པའི། །​ཡོན་ཏན་ཐམས་ཅད་ལྡན་པའི་གནས། །​མངོན་སུམ་གྲགས་པས་མ་སྨད་པ། །​དེར་ནི་ཉེ་བར་འདུག་ནས་ནི། །​དང་པོར་བགེགས་རྣམས་བསྐྲད་པར་བྱ། །​སྐད་ཅིག་ཕྱག་ན་རྡོ་རྗེ་གསལ། །​འདི་ཡིས་གདུག་པ་ཅན་རྣམས་ལ། །​གཞན་དུ་འགྲོ་བའི་བཀའ་བསྒོ་ལ། །​མི་འགྲོ་འགྱུར་བའི་བགེགས་རྣམས་ཀུན། །​རྡོ་རྗེ་འཁོར་ལོའི་ཐོག་གིས་གསད། །​དེ་ནས་རང་འོད་མདུན་བྱུང་ལས། །​སྣ་ཚོགས་རྡོ་རྗེ་འབར་བ་བསམ། །​དེ་ཡིས་ཁྲོ་བོའི་ཁང་པ་འབུབས། །​ཡང་ན་བདག་ལས་ཁམས་གསུམ་རྒྱལ། །​ཁྲོ་བོ་དེ་སྤྲོས་འབྱུང་པོ་བཀུག །​ཕུར་བུས་མདུན་དུ་བཏབ་བྱས་ནས། །​དེ་ནི་འབྱུང་པོ་འདུལ་བའི་མཆོག །​ཡང་ན་རང་གི་གནས་དག་ཏུ། །​བཅིང་དང་གཏུབ་པའི་ལས་བྱས་ནས། །​དེ་ནི་མྱུར་དུ་བཟློག་པ་ཡིན། །​དེ་འོག་ཁྲོ་བོའི་ཁང་པ་བསྒོམ། །​ཕྱི་ནས་བགེགས་རྣམས་གསོ་བར་བྱ། །​ཡང་ན་ཁང་པ་མེད་དང་ཐོག །​ཚ་ཚ་འཁྲུག་པའི་རྣམ་པ་ལ། །​འབར་དང་འཕྲོ་བའི་འཁོར་ལོ་བརྩམ། །​མཚམས་བཅད་པ་ཡི་མན་ངག་གོ། །​ཞེས་པ་འདི་ནི། བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་མཚམས་བཅད་པའི་དམ་ཚིག་གོ། །​གང་ཚེ་མཚམས་ཀྱི་ཆོ་ག་རྫོགས། །​དེ་ནས་བླ་མ་མཆོད་པ་བརྩམ། །​རང་སྙིང་མདུན་གྱི་ཉི་མ་ལ། །​བླ་མ་བཀུག་སྟེ་འོད་དུ་ཞུ། །​དེ་ལས་རྡོ་རྗེ་འཆང་ཆེན་སྐུ། །​གནས་རྣམས་བྱིན་བརླབས་དབང་བསྐུར་ནས། །​ཕྱག་བཙལ་བ་དང་མཆོད་པ་དང་། །​སྡིག་བཤགས་སྡོམ་པ་བཟུང་བ་དང་། །​ལུས་དབུལ་དགེ་རྩ་བསྔོ་བྱས་ན། །​བླ་མེད་མཆོག་གིས་འགྲུབ་པར་འགྱུར། །​བླ་མ་མཆོད་པའི་རྣལ་འབྱོར་པས། །​བདེ་གཤེགས་མཆོད་པའི་ཆོ་ག་བརྩམས། །​ས་མན་ཛ་ཡི་སྔགས་བྱུང་བའི། །​འོད་ཀྱིས་དཔལ་ལྡན་གོས་སྔོན་ཅན། །​འཁོར་བཅས་མདུན་དུ་སྤྱན་དྲངས་ཏེ། །​གདན་ལ་བཞུགས་པར་གསོལ་བ་གདབ། །​དེ་ནས་སྤོས་དང་མེ་ཏོག་དང་། །​མར་མེ་དྲི་ཆབ་ལ་སོགས་པ། །​དངོས་དང་ཡིད་ཀྱི་མཆོད་པ་རྣམས། །​ཅི་ནུས་པར་ནི་དབུལ་བར་བྱ། །​དེ་འོག་སྡིག་པ་བཤགས་པ་དང་། །​སྡོམ་པ་ཡང་ནི་གཟུང་བར་བྱ། །​ཡི་རང་བ་དང་བསྐུལ་བ་དང་། །​གསོལ་གདབ་རང་གི་ལུས་དབུལ་ཞིང་། །​དགེ་རྩ་བྱང་ཆུབ་ཆེན་པོར་བསྔོ། །​བདག་ལས་སྤྲུལ་པའི་ལྷ་ཚོགས་ཀྱིས། །​སེམས་ཅན་ཀུན་གྱི་དོན་བྱེད་བསམ། །​ཕྱི་མའི་དུས་ཀྱི་སྨོན་ལམ་གདབ། །​སེམས་ཅན་དོན་བྱའི་བསམ་པ་བསྐྱེད། །​ཚད་མེད་བཞི་ཡང་བསྒོམ་པར་བྱ། །​དེ་ལ་ནན་ཏན་ཆེར་བསྐྱེད་ནས། །​སྡིག་པ་སྦྱོང་བར་བྱེད་པ་དང་། །​ཐུན་མོང་དངོས་གྲུབ་ཀུན་འགྲུབ་ཅིང་། །​དེ་ལ་སོགས་པའི་ཡོན་ཏན་ཚོགས། །​དཔག་ཏུ་མེད་པ་འབྱུང་བར་འགྱུར། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་བསོད་ནམས་ཀྱི་ཚོགས་བསགས་པའི་དམ་ཚིག་ཆེན་པོའོ། །​གཞན་ཡང་ཡང་དག་བཤད་བྱ་བ། །​ཇི་སྲིད་བསོད་ནམས་ཚོགས་རྫོགས་ནས། །​ཡེ་ཤེས་ཚོགས་རྣམས་བཤད་བྱ་སྟེ། །​དང་པོ་ཉིད་ནས་རང་བཞིན་མེད། །​དེ་ལྟར་མོས་པར་བྱེད་པ་དང་། །​ཡང་ན་སྙིང་གའི་ཡི་གེ་ལས། །​འོད་བྱུང་བདག་ཉིད་ཞུ་གྱུར་ཏེ། །​སླར་འདུས་རང་བཞིན་མེད་པར་འགྱུར། །​དེ་ལ་དམིགས་ནས་བསྒོམས་པའི་ཚེ། །​གཞན་པའི་ཡུལ་རྣམས་རང་བཞིན་གཞག །​དེ་ལྟར། ཡུལ་ནི་གང་ལའང་མི་གཏད་དེ། །​རྟེན་ཡང་གང་ལའང་བཅས་པ་མེད། །​ཅེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོས་འདི་ནི་ཇི་སྲིད་དུ་ཡེ་ཤེས་ཀྱི་ཚོགས་བསགས་པའི་དམ་ཚིག་ཆེན་པོའོ། །​དེ་ལྟར་ཚོགས་གཉིས་བསགས་གྱུར་ན། །​གང་ཞིག་བསྐྱེད་པའི་སྦྱོར་བ་ནི། །​ཡཾ་དང་བཾ་དང་ལཾ་ལས་དང་། །​སུཾ་དང་བྷྲཱུཾ་ལས་བྱུང་བ་ཡི། །​རླུང་དང་ཆུ་ཡི་དཀྱིལ་འཁོར་དང་། །​ས་གཞི་རི་རབ་སྟིང་དག་ཏུ། །​གཞལ་ཡས་ཁང་པ་བསམ་བྱས་ཏེ། །​གྲུ་བཞི་པ་ལ་སྒོ་བཞི་པ། །​པདྨ་བརྒྱད་ཀྱིས་ཡང་དག་བརྒྱན། །​གྲུ་ཆད་བཞིས་བརྒྱན་བར་ཁྱམས་དང་། །​དྲ་བ་དྲ་ཕྱེད་ཕ་གུ་དང་། །​དྲིལ་བུ་དར་དཔྱངས་ལ་སོགས་པ། །​ཕྱི་དང་ནང་གི་རྒྱན་གྱིས་མཛེས། །​དབུས་སུ་ཉི་ཟླ་པདྨའི་སྟེང་། །​ཧཱུཾ་ལས་བྱུང་བའི་རྡོ་རྗེ་འབར། །​དེ་ལས་དཔལ་ལྡན་གོས་སྔོན་སྐུ། །​ཞལ་གཅིག་ཕྱག་གཉིས་མཐིང་གའི་མདོག །​དབུ་ལ་སྦྲུལ་བརྒྱད་གདེངས་ཀ་ཅན། །​སངས་རྒྱས་ལྔ་ཡིས་དབུ་བརྒྱན་ཅིང་། །​གནས་ལྔར་སྐུ་ལྔའི་མཚན་མ་ཅན། །​སྤྱན་གསུམ་མེ་ཡི་མདོག་འདྲ་ཞིང་། །​ཤངས་འབར་དབུགས་ལས་རླུང་ཡང་འཚུབ། །​ལྗགས་ནི་གློག་བཞིན་མྱུར་འདྲིལ་ཞིང་། །​ཞལ་ནས་སྦྲུལ་ནག་གསོལ་བའི་ཚུལ། །​སྦྲུལ་ནག་སེ་རལ་ཁ་ལ་གཟེད། །​སྦྲུལ་སེར་ཆུན་པོས་རྐང་ལག་བརྒྱན། །​དམར་པོ་ཡིས་ནི་སྐ་རགས་བྱས། །​གསུས་ཁྱིམ་ཆེ་ཞིང་གསུས་པ་འཕྱང་། །​སྐུ་སྨད་གོས་སྔོན་ཤམ་ཐབས་ཅན། །​རྡོ་རྗེ་ཁྲོས་མ་སྐུ་ལའང་འཁྲིལ། །​གཉིས་སུ་མེད་པར་གྱུར་པ་དང་། །​ཕྱོགས་བཅུའི་སངས་རྒྱས་སྤྱན་དྲངས་ཏེ། །​མཆོད་དང་བསྟོད་པས་མཉེས་བྱས་ནས། །​དོན་ཆེན་འདི་ཡིས་གསོལ་བ་བཏབ། །​ཨེ་མ་ཧོ་དཔལ་ལྡན་གོས་སྔོན་ཅན། །​ལུས་ཀྱི་རྟོག་པ་བསལ་བའི་ཕྱིར། །​ཐུགས་རྗེ་ཆེན་པོའི་བྱིན་རླབས་ཀྱིས། །​བདག་ལ་བྱིན་གྱིས་བརླབ་ཏུ་གསོལ། །​གསང་བའི་བདག་པོ་བཅོམ་ལྡན་འདས། །​བདག་ནི་སེམས་ཅན་དོན་ཀུན་རྩོམ། །​གསང་འཛིན་རིགས་ཀྱི་བདག་པོ་ཡིས། །​བདག་ལས་བདེ་གཤེགས་སྐུ་བྱིན་རློབས། །​ངག་དང་ཡིད་ལ་དེ་བཞིན་དུ། །​གསོལ་བ་བཏབ་པས་བྱེད་པ་ཡིན། །​ཕྱིས་ནི་གནས་གསུམ་བྱིན་བརླབས་ཏེ། །​བུམ་པ་ལ་སོགས་དབང་རྣམས་བླང་། །​བདེ་བ་ཆེན་པོར་རྟག་ཏུ་དགྱེས། །​དེ་ནས་ཕྱོགས་བཅུའི་ལྷ་མོ་ཡིས། །​བསྟོད་པ་གླུ་ཡིས་སྐུལ་བར་བྱེད། །​ཨ་ལ་ལ་ལ་ལ་ཧོ།ཤུ་ཀྲ་སུ་ཀ་ཧོ། །​བདེ་བ་ཆེན་པོ་གསང་བ་མཆོག་ནི་ཉམས་དགའ་ནས། །​བཅོམ་ལྡན་གསང་མཆོག་ཐུགས་རྗེའི་བདག་ཉིད་ཅན། །​མ་རིག་རྨོངས་པ་ཡོངས་སུ་བསལ་བའི་ཕྱིར། །​འབར་བའི་སྐུ་བཞིས་རྟག་ཏུ་འགྲོ་བའི་དོན་ལ་སྤྱོད། །​ཨ་ལ་ལ་ལ་ལ་ཧོ། །​མ་ཧཱ་གུ་ཧྱ་པཱུ་ཛོ་པསྠ་ས་མ་ཡ། ཙིཏྟ་ཤུ་ཀྲ་སུ་ཀ་ཨ་ལ་ལ་ལ་ལ་ཧོ་ཞེས་བསྐུལ་ལོ། །​འོད་ལས་ཡོངས་སུ་སད་གྱུར་ཏེ། །​རྡོ་རྗེ་པདྨ་བྱིན་བརླབས་ནས། །​ལྷ་མོས་བསྐུལ་དང་དགའ་བ་ཡིས། །​སྤྱོད་པ་བྱས་པས་འགྲུབ་འགྱུར་ཏེ། །​སྙོམས་པར་ཞུགས་ནས་བྷ་ག་ལ། །​སུམ་ཅུའམ་ནི་ཉི་ཤུ་ལྔ། །​བཅུ་སོགས་ཡུམ་གྱི་བྷ་གར་བསྐྱེད། །​དེ་ལ་སོ་སོའི་སྔགས་ཀྱིས་གདོན། །​ཨོཾ་སརྦ་ཏ་ཐཱ་ག་ཏ་ཀྲོ་དྷ་ནཱི་ལཱཾ་བ་ར་དྷ་ར་ཧཱུཾ། ཨོཾ་བཛྲ་ཀྲོ་དྷ་ནཱི་ལཱཾ་བ་ར་དྷ་ར་ཧཱུཾ། ཨོཾ་རཏྣ་ཀྲོ་དྷ་ནཱི་ལཱཾ་བ་ར་དྷ་ར་ཧཱུཾ། ཨོཾ་པདྨ་ཀྲོ་དྷ་ནཱི་ལཱཾ་བ་ར་དྷ་ར་ཧཱུཾ། ཨོཾ་ཀརྨ་ཀྲོ་དྷ་ནཱི་ལཱཾ་བ་ར་དྷ་ར་ཧཱུཾ། ཨོཾ་སརྦ་ཏ་ཐཱ་ག་ཏ་ཀྲོ་དྷཱི་ཤྭ་རི་ནཱི་ལཱཾ་བ་ར་དྷ་རཧཱུཾ། ཨོཾ་བཛྲ་ཀྲོ་དྷ་ཏྲཻ་ལོཀྱ་བི་ཛཱ་ཡ་ཧཱུཾ། ཨོཾ་མ་ཧཱ་ཀཱ་ལ་བྷ་ར་སནྟི་ན་ཧཱུཾ། ཨོཾ་བི་རཱུ་ཌྷ་ཀཱ་ཡ་ཧཱུཾ། ཨོཾ་བི་རཱུ་པཀྵ་ཡེ་ཧཱུཾ། ཨོཾ་བཛྲ་ལཱ་སྱེ་ཧཱུཾ། ཨོཾ་བཛྲ་མཱ་ལེ་ཏྲཱཾ། ཨོཾ་བཛྲ་གཱི་ཏི་ཧྲཱིཿ། ཨོཾ་བཛྲ་ནྲྀ་ཏྱ་ཨཿ། ཨོཾ་བཛྲ་དྷཱུ་པེ་དྷཱུ། ཨོཾ་བཛྲ་པུཥྤ་པུ། ཨོཾ་བཛྲ་ཨཱ་ལོ་ཀེ་ཧྲཱིཿ། ཨོཾ་བཛྲ་གནྡྷེ་གཾ། བཛྲ་ཨཾ་ཀུ་ཤ་ཇཿ། བཛྲ་པཱ་ཤ་ཧཱུཾ། བཛྲ་སྥོ་ཊ་བཾ། བཛྲ་གྷཎྜེ་ཧོཿ། ཞེས་པའོ། །​ཤར་དུ་སངས་རྒྱས་གོས་སྔོན་ཅན། །​ཞལ་དང་སྐུ་ནི་དཀར་ལ་འཚེར། །​འཁོར་ལོ་དང་ནི་དྲིལ་བུ་བསྣམས། །​སྦྲུལ་དཀར་པོས་ནི་རྣམ་པར་བརྒྱན། །​ལྷོར་ནི་རིན་ཆེན་གོས་སྔོན་ཅན། །​ཞལ་དང་སྐུ་ནི་སེར་ལ་འཚེར། །​རིན་པོ་ཆེ་དང་དྲིལ་བུ་བསྣམས། །​སྦྲུལ་སེར་པོས་ནི་སྐུ་ལ་བརྒྱན། །​ནུབ་ཏུ་པདྨ་གོས་སྔོན་ཅན། །​ཞལ་དང་སྐུ་ནི་དམར་ལ་འཚེར། །​པདྨ་དང་ནི་དྲིལ་བུ་བསྣམས། །​སྦྲུལ་དམར་པོས་ནི་སྐུ་ལ་བརྒྱན། །​བྱང་དུ་ལས་ཀྱི་གོས་སྔོན་ཅན། །​ཞལ་དང་སྐུ་ནི་ལྗང་ལ་འཚེར། །​རྒྱ་གྲམ་དང་ནི་དྲིལ་བུ་བསྣམས། །​སྦྲུལ་ལྗང་པོས་ནི་སྐུ་ལ་བརྒྱན། །​ཁྲོ་བོ་འདི་དག་ཐམས་ཅད་ཀྱང་། །​དབུ་ལ་སངས་རྒྱས་བཞི་ཡིས་བརྒྱན། །​ཡུམ་བཞི་ཡིས་ནི་ལེགས་པར་འཁྱུད། །​ཀུན་ཀྱང་གཙོ་བོའི་ཆ་ལུགས་ཅན། །​སྔགས་ཀྱི་བདག་པོ་གཞན་རྣམས་ཀྱང་། །​སོ་སོའི་གནས་སུ་བསྐྱེད་པར་བྱ། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་གཙོ་བོ་དང་འཁོར་བསྐྱེད་པའི་དམ་ཚིག་ཆེན་པོའོ། །​ཇི་སྲིད་བསྐྱེད་པ་རྫོགས་གྱུར་ནས། །​ཕྱོགས་བཅུའི་སངས་རྒྱས་སྤྱན་དྲངས་ཏེ། །​མདུན་དུ་གནས་ལ་མཆོད་པས་མཉེས། །​རྡོ་རྗེས་གསོལ་བ་གོང་བཞིན་གདབ། །​དེ་ནས་བདག་ལ་བསྟིམ་པའམ། །​ཡང་ན་ལྷ་མོས་དབང་བསྐུར་ཕྱིར། །​གནས་གསུམ་བྱིན་བརླབ་བྱས་པའམ། །​ཡང་ན་གསུམ་འདུས་སྦྱོར་བ་བྱ། །​དེ་ལྟར་བྱས་ནས་རང་གི་སྐུ། །​དམིགས་དང་གསལ་བའི་ཆོ་ག་བྱ། །​འདིས་ནི་རང་གི་རྣམ་རྟོག་བཟློག །​ཅེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་བསྐྱེད་པའི་སྐུ་བྱིན་གྱིས་བརླབ་པའི་དམ་ཚིག་ཆེན་པོའོ། །​གང་ཞིག་རྒྱས་ལ་མ་དད་པའི། །​གང་ཟག་ལ་ནི་སྦྱོར་འདི་བསྟན། །​སྔོན་དུ་བླ་མ་སངས་རྒྱས་ལ། །​ཕྱག་འཚལ་བ་དང་བཤགས་བྱས་ནས། །​ཡང་དག་བྱང་ཆུབ་ཡིད་ལ་བཞག །​དེ་ནས་འབྱུང་བ་གཞལ་ཡས་བཅས། །​ནང་དུ་ཆོ་ག་གསུམ་ལས་བྱུང་། །​གཙོ་བོའི་སྐུ་དང་སྐུ་བཞི་ནི། །​རང་རང་ཡུམ་དང་བཅས་པ་བསྐྱེད། །​བཅུ་ལས་གཞན་པ་ཐམས་ཅད་ཀུན། །​བསྡུས་པའི་སྐབས་སུ་སྤང་བར་བྱ། །​དེ་ནས་ཡེ་ཤེས་འཁོར་ལོའང་། །​མཆོད་དང་དབང་ལ་སོགས་སྤངས་ཏེ། །​བསྟིམ་པ་ཡི་ནི་སྦྱོར་བ་བྱ། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་སྦྱོར་བ་བསྡུས་པའི་དམ་ཚིག་ཆེན་པོའོ། །​གཞན་ཡང་ཤིན་ཏུ་བསྡུས་པ་ནི། །​དང་པོར་གཞན་གྱི་དོན་བྱ་དང་། །​རང་ཉིད་འབྲས་ཐོབ་བསམ་པ་བསྐྱེད། །​སྟོང་པའི་ངང་ལས་གཅིག་པར་གྱིས། །​གཞལ་ཡས་གཙོ་བོ་དང་བཅས་པ། །​རིམ་པའམ་ནི་ཅིག་ཅར་གྱིས། །​བསྐྱེད་དེ་འཁོར་ནི་འདིར་མ་གསུངས། །​ཡེ་ཤེས་འཁོར་ལོ་བཀུག་ནས་ནི། །​གཉིས་མེད་གྱུར་ནས་སེམས་གཟུང་བ། །​ཡང་ན་སྔགས་ཀྱི་སྦྱོར་བ་བྱས། །​ཚོགས་དང་གཏོར་མ་ལ་སོགས་པ། །​དེ་ལ་དེ་ཡི་སྦྱོར་བ་བྱ། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་སྦྱོར་བ་ཤིན་ཏུ་བསྡུས་པའི་དམ་ཚིག་ཆེན་པོའོ། །​དེ་ལྟར་སྦྱོར་བའི་དོན་བསྟན་ནས། །​སེམས་གཟུང་རིམ་པ་བསྟན་པ་ནི། །​དང་པོ་བླ་མ་མཆོད་ལ་བརྟེན། །​གཉིས་པ་བདེ་གཤེགས་བརྟེན་པ་སྟེ། །​གསུམ་པ་རླུང་ལ་སོགས་ལ་བརྟེན། །​བཞི་པ་ཡི་གེ་ལྔ་པ་ལ། །​རྡོ་རྗེ་དྲུག་པ་སྐུ་ལ་བརྟེན། །​དེ་ནས་འཁོར་ལ་བརྟེན་པ་ནི། །​དབང་པོ་རབ་འབྲིང་བྱེ་བྲག་གིས། །​དུས་གཅིག་པའམ་རིམ་གྱིས་བྱེད། །​དེ་ནས་དབང་བསྐུར་བྱིན་བརླབ་དང་། །​བསྟིམ་པའི་སྦྱོར་ལ་བརྟེན་པ་ཡིན། །​ཡང་ན་དུས་ཀྱི་བྱེ་བྲག་ནི། །​གང་ཞིག་བླ་མ་ལ་སོགས་པ། །​དང་པོའི་དུས་ཀྱི་རྣལ་འབྱོར་པས། །​རྗེས་སུ་དྲན་ནོ་སྐད་ཅིག་དང་། །​སྐད་ཅིག་བཅུ་དང་བརྒྱ་དང་ནི། །​སྟོང་དང་ཐུན་ཕྱེད་ཐུན་གཅིག་དང་། །​ཐུན་མཚམས་མེད་པའི་བར་དུའོ། །​ཞེས་པ་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་སེམས་གཟུང་བར་རིམ་པའི་དམ་ཚིག་ཆེན་པོའོ། །​སེམས་གཟུང་ཆེད་དུ་བྱས་པ་ཡིས། །​དེ་ཡི་ཐབས་ནི་བཤད་བྱ་སྟེ། །​གཞན་གྱི་རྣམ་པས་འདིར་འདོད་ན། །​ཉོན་མོངས་དགྲ་ནི་སྤང་བར་བྱ། །​དག་པའི་དབང་དུ་འདོད་པ་ཡིས། །​དང་པོར་རྟོག་པ་སྤང་བར་བྱ། །​དུལ་ནས་འཛིན་པར་འདོད་པ་ཡིས། །​སེམས་ནི་ཕྱི་དང་ནང་དུ་བྱུང་། །​འོག་ཏུ་བསྟིམ་དང་སྟེང་དུ་འཕྲོ། །​དེ་བཞིན་ནང་དུ་གཞུག་པའང་། །​སེམས་གཟུང་དོན་དུ་བྱེད་པ་ཡིན། །​གཞན་ཡང་རྣལ་འབྱོར་གང་ཞིག་གིས། །​ཁམས་གསུམ་ལ་སོགས་ཤེས་པ་དང་། །​རལ་གྲི་ཡང་ནི་སྦྱར་བར་བྱ། །​དཔལ་ལྡན་གསང་བ་མཆོག་སྒྲུབ་པས། །​གཙོ་བོ་འཁོར་དང་བཅས་གསལ་ནས། །​མི་འགྱུར་མཆོག་གི་ཆོ་ག་བྱ། །​གང་ཞིག་ལ་ནི་གང་གསལ་བ། །​དེ་ལ་དམིགས་ལ་བསྒོམ་པར་བྱ། །​མ་གསལ་བར་དུ་བསྐྱེད་ཅིང་བསྒོམ། །​ཕྱག་ཙམ་གསལ་ན་ཕྱག་ལ་དམིགས། །​གཉིས་དང་གསུམ་ལ་སོགས་པ་ཡང་། །​གསལ་འགྱུར་དེ་ལ་དམིགས་པར་བྱ། །​གཙོ་བོ་གསལ་ན་གཙོ་བོ་སྟེ། །​འཁོར་ལ་ཡང་ནི་དེ་བཞིན་ནོ། །​ཐམས་ཅད་གསལ་ན་ཀུན་ལ་དམིགས། །​ཐམས་ཅད་གསལ་བར་མ་གྱུར་ན། །​སྡིག་པ་ཞི་དང་བསོད་ནམས་སྤེལ། །​ཞི་དང་རྒྱས་པའི་སྦྱིན་སྲེག་བྱ། །​རེས་གསལ་རེས་མི་གསལ་གྱུར་ན། །​བགེགས་རྣམས་བཟློག་པའི་ལས་བྱའི་ཕྱིར། །​དྲག་པོ་ཡི་ནི་སྦྱིན་སྲེག་དང་། །​ཚོགས་ཀྱི་འཁོར་ལོ་ལ་སོགས་བྱ། །​དེ་བཞིན་བསྐྲད་དང་མནན་པ་དང་། །​བསྲུང་བའི་མཆོག་ཀྱང་བྱ་བ་ཡིན། །​ཕྱག་གཉིས་གསལ་བར་མ་གྱུར་ན། །​ཕྱག་མཚན་གྱིས་ནི་གསལ་བར་བྱ། །​ཕྱག་མཚན་གསལ་བར་མ་གྱུར་ན། །​ཕྱག་མཚན་འོད་ཀྱིས་གསལ་བར་བྱ། །​སྤྱན་རྣམས་གསལ་བར་མ་གྱུར་ན། །​ཁྲག་གི་ཞམ་ཆུ་འབབ་པ་དང་། །​བཀྲག་དང་རི་མོ་ལྡན་པས་གསལ། །​ཞལ་མདོག་གསལ་བར་མ་གྱུར་ན། །​སྟོང་གསུམ་འོད་ཀྱིས་གང་བར་གསལ། །​ཡང་ན་ཐམས་ཅད་གསལ་བྱས་ན། །​ཕྲ་མོ་མིག་གསལ་གྱུར་ཀྱང་སླ། །​གང་ཚེ་གང་གིས་མི་གསལ་ན། །​ཟས་དང་སྐོམ་དང་གནས་དག་གིས། །​འདུ་བ་གང་ལ་བརྟེན་པས་འགྲུབ། །​དམིགས་པ་མི་གསལ་བཅོ་བ་གང་། །​དང་པོ་སྐད་ཅིག་རྗེས་དྲན་དང་། །​རྒྱུན་ལ་ཇི་སྲིད་འཚོ་བར་དུ། །​སྦྱོར་བ་འདི་ནི་བྱེད་པ་ཡིན། །​དཔལ་ལྡན་གསལ་བར་གྱུར་ནས་ནི། །​ཇི་སྲིད་ལས་རྣམས་བྱེད་པ་ཡིན། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་དམིགས་པ་ལ་སེམས་གཟུང་བའོ། །​དེས་ན་བསྒོམ་པ་བོགས་དབྱུང་ནི། །​ཇི་སྲིད་དུས་ཀྱི་བོགས་དབྱུང་ནི། །​སྐད་ཅིག་རྗེས་དྲན་གོང་དུ་ཤེས། །​དམིགས་པ་བོགས་དབྱུང་བཤད་བྱ་སྟེ། །​དང་པོར་དཀར་པོ་ལྗང་གུའི་བར། །​རེ་རེ་དང་ནི་ལྔ་འདུས་པ། །​ཁ་དོག་ལ་ནི་བོགས་དབྱུང་བའོ། །​དེ་ལས་རི་རབ་ཏིལ་འབྲུའི་བར། །​དབྱིབས་ཀྱི་བོགས་དབྱུང་དག་ཏུ་འདོད། །​སྟོང་གསུམ་གང་དང་གཅིག་འདུས་པ། །​གྲངས་ཀྱི་བོགས་དབྱུང་དག་ཏུ་བཤད། །​སྐུ་ལ་ཇི་ལྟར་བོགས་ཕྱིན་པ། །​དེ་ལྟར་ཐུགས་ལ་བསླབ་བྱ་སྟེ། །​ཁ་དོག་དབྱིབས་དང་གྲངས་དེ་བཞིན། །​གསུང་ལ་ཡང་ནི་དེ་ལྟར་རོ། །​དེ་ལྟའི་སྦྱོར་བ་བསྟན་པ་ཡང་། །​གང་ཟག་རིགས་ཀྱིས་རྣམ་གཉིས་ཏེ། །​རྐྱེན་གྱི་དབང་དུ་འགྱུར་བ་ལ། །​ཇི་ལྟའི་འོད་ཀྱིས་བདག་རྐྱེན་བྱས། །​མི་འགྱུར་རང་བཞིན་འགྱུར་བའོ། །​ཟས་དང་སྐོམ་ལ་སོགས་པ་ཡིས། །​ཇི་ལྟར་བསམ་གཏན་འཕེལ་བྱེད་པ། །​འདི་ནི་ཟས་ལ་སོགས་པ་ཡིས། །​བོགས་དབྱུང་མན་ངག་ཡིན་པར་འདོད། །​དེ་ལྟར་བོགས་དབྱུང་སྦྱོར་བ་ཡིས། །​བསྒོམ་པ་འཕེལ་བར་འགྱུར་བ་ཡིན། །​དེ་ལས་བྱུང་བའི་སྐུ་ཡིས་ནི། །​ལས་རྣམས་ཐམས་ཅད་འགྲུབ་པར་བྱེད། །​ཅེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་བསྒོམ་པའི་བོགས་དབྱུང་བའོ། །​གང་ཚེ་བསྒོམ་ལ་མི་གཞོལ་ཞིང་། །​གསང་སྔགས་གཙོ་བོར་བྱེད་པ་ལ། །​སྔགས་ཀྱི་ངེས་པ་བཤད་པར་བྱ། །​སྔགས་བཟླས་པ་ནི་རྣམ་གཉིས་ཏེ། །​ཐུན་མོང་དང་ནི་ཁྱད་པར་རོ། །​ཐུན་མོང་སྔགས་ནི་བཤད་བྱ་སྟེ། །​བདག་དང་གཞལ་ཡས་འཁོར་བཅས་དམིགས། །​གསལ་ལ་དམིགས་པའི་བཟླས་པའོ། །​སྡིག་པ་དབྱུང་དང་བསྲེག་པ་དང་། །​བཀྲུ་བའི་དོན་ལ་རབ་དམིགས་ནས། །​ཧཱུཾ་དང་རཾ་དང་ཧཾ་བསྐུལ་ཏེ། །​མགལ་མེ་ཕྲེང་བ་ཉི་མ་ཡིས། །​གང་ཞིག་བྱེད་པར་འགྱུར་བ་ནི། །​རྒྱུད་རྣམས་སྦྱོར་བའི་བཟླས་པའོ། །​གང་ཚེ་ཡུམ་དང་བཞི་སྐོར་དང་། །​མདུན་གྱི་དཀྱིལ་འཁོར་ཉིས་སྐོར་དང་། །​འཁོར་གྱི་དབང་དུ་སུམ་སྐོར་དང་། །​གཙོ་དང་འཁོར་གྱི་བཟླས་པ་དང་། །​སྙིང་ན་བཙོན་འདྲའི་བཟླས་པ་ལ། །​མགལ་མེ་ཕྲེང་བ་ཉི་མའི་ཚུལ། །​མཚན་མ་འདོད་པའི་བཟླས་པའོ། །​ཁྱད་པར་བཟླས་པ་བཤད་བྱ་སྟེ། །​སྔགས་འོད་དཀྱིལ་འཁོར་རྣམས་ལ་ཕོག །​དེ་ལས་ཁྲོ་བོའི་ཚོགས་བྱུང་ནས། །​ལེན་བྱེད་དགུག་པའི་བཟླས་པའོ། །​རལ་གྲི་ལ་སོགས་ཐོག་འབེབས་དང་། །​གཅོད་གཏུབ་གསད་པའི་བཟླས་པའོ། །​བདག་ལས་བྱུང་བའི་ཁྲོ་ཚོགས་ཀྱིས། །​གསད་པའི་ཤ་རུས་མདུན་དུ་བཏོན། །​ཧ་ཧ་རུ་ལུའི་སྒྲ་སྒྲོགས་པ། །​བསྙེན་པའི་དུས་ཀྱི་བཟླས་པའོ། །​ཁྲོ་ཚོགས་འཁོར་ལོ་ཐོགས་པ་ཡིས། །​ཀླད་པར་འཁོར་ལོ་བསྐོར་བ་ཡིས། །​སྨྱོ་བྱེད་དུས་ཀྱི་བཟླས་པའོ། །​རྔ་མོ་ཅན་གྱི་ཁྲོ་ཚོགས་ཀྱིས། །​བཟུང་ཞིང་ཁྲིད་པར་བྱེད་པ་ནི། །​བསྐྲད་པའི་དུས་ཀྱི་བཟླས་པའོ། །​འོད་ཟེར་དཀར་པོའི་ཚོགས་བྱུང་ནས། །​ལྷ་ལ་སོགས་པའི་སྡིག་པ་སྦྱོང་། །​དེ་ནི་ཞི་བའི་བཟླས་པའོ། །​གང་ཞིག་གིས་ནི་བཅུད་རྣམས་བསྡུས། །​རང་བྱུང་ཚེ་ཡི་ཡི་གེ་གསོས། །​བཀྲག་དང་གཟི་བྱིན་བསྔོས་པས་བསྐྱེད། །​རྒྱས་པའི་དུས་ཀྱི་བཟླས་པའོ། །​སྔགས་འོད་རྡོ་རྗེ་ལ་སོགས་པས། །​གདུལ་བྱའི་རྐང་དང་སྤྱི་བོར་བསྲེག །​འོད་ཟེར་གཞན་གྱིས་གསོས་འདེབས་པ། །​རེངས་པའི་དུས་ཀྱི་བཟླས་པའོ། །​འོད་ཟེར་ཁ་དོག་སྣ་ལྔ་ལས། །​སྤོས་སོགས་ལྷ་མོ་རྣམས་ཀྱིས་གང་། །​གང་ལ་ཕུལ་ནས་དོན་གྲུབ་པ། །​མཆོད་པའི་དུས་ཀྱི་བཟླས་པའོ། །​གང་ཞིག་ལས་ནི་འོད་བྱུང་ནས། །​བདག་ཞུ་དེར་འདུས་བདེ་ཐོབ་པ། །​གསང་བའི་དུས་ཀྱི་བཟླས་པ་སྟེ། །​རྣམ་དག་དོན་ལ་རབ་དམིགས་པ། །​འདི་ནི་བླ་མེད་བཟླས་པའོ། །​གསང་སྔགས་སྐྱོན་རྣམས་རབ་སྤངས་ནས། །​འབྲས་བུ་ཐོབ་པའི་ལས་བྱེད་པའང་། །​འདི་ཡིས་འགྱུར་གྱི་གཞན་དུ་མིན། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་རྡོ་རྗེ་སྔགས་བཟླས་པ་གྲུབ་པའི་དམ་ཚིག་གོ། །​གང་ཞིག་ཚོགས་རྣམས་རྫོགས་བྱེད་ཅིང་། །​འདི་ཡིས་ནོར་བུ་གཞན་འགྲུབ་ཕྱིར། །​ཆོགས་ཀྱི་ངེས་པ་བཤད་པར་བྱ། །​འཇིག་རྟེན་རྫས་རྣམས་མ་ལུས་པ། །​ཀུན་ཚོགས་རྣལ་འབྱོར་ལྷ་གྲངས་ཏེ། །​འཚམ་པ་དང་ནི་མཆོད་པ་སོགས། །​སྔོན་འགྲོ་ས་ཆོག་ལ་སོགས་རྫོགས། །​དེ་ནས་ལྷ་ཡི་ཏིང་འཛིན་གྱིས། །​མཎྜལ་ལྔ་དང་བཅུ་སོགས་ལ། །​མེ་ཏོག་དང་ནི་མཆོད་པ་བཀྲམ། །​དེ་ནས་གསང་བའི་དཀྱིལ་འཁོར་བྲི། །​དེ་ཚེ་རྒྱལ་པོས་མཚམས་རྣམས་བཅད། །​ཚོགས་བསགས་རྒྱལ་པོས་བླང་བར་བྱ། །​མེད་པ་ལས་བྱུང་ཕྱག་རྒྱ་ཡིས། །​རྒྱལ་པོ་བཞི་ནི་ཐོབ་བྱ་སྟེ། །​བདེ་བ་ཆེན་པོ་ཉིད་དག་ལས། །​ལྷ་མོས་སད་བྱས་སྐུར་ལངས་ཏེ། །​དཀྱིལ་འཁོར་རྒྱས་ནས་རྒྱལ་པོ་ལེན། །​དེ་ནས་གྲུབ་པ་རྫོགས་གྱུར་ནས། །​རྒྱལ་པོ་ཡིས་ནི་སེམས་དཔའ་བསྐུལ། །​ཕྱི་རོལ་འཁོར་ལོ་བསྡུས་བྱས་ནས། །​ནང་དུ་སོ་སོའི་མཎྜལ་བཀོད། །​བདག་གིས་འཇུག་པ་དེ་བཞིན་དུ། །​འཁོར་རྣམས་དམ་པའི་དོན་ལ་འཇུག །​གང་ཞིག་གིས་ནི་རོལ་མོ་དང་། །​ལྡན་པས་ཚོགས་ནི་གྲངས་བྱས་ཏེ། །​སྐོམ་དང་མཆོད་པ་སྔོན་སོང་ནས། །​ཚོགས་ཀྱང་བྱིན་གྱིས་བརླབ་པར་བྱ། །​ཡཾ་རཾ་ཨ་ལས་རླུང་མེ་ཐོད། །​ནང་དུ་ཤ་ལྔ་བདུད་རྩི་ལྔ། །​ཡི་གེ་གསུམ་གྱིས་ལེགས་སྦྱངས་ཏེ། །​ཡེ་ཤེས་བདུད་རྩི་བབ་གྱུར་ནས། །​བདག་མཆོད་དཀྱིལ་འཁོར་མདུན་དུ་མཉེས། །​ཆོ་གའི་ཡན་ལག་རྫོགས་པར་བྱ། །​འཇིག་རྟེན་མཎྜལ་སྔོན་པོའི་སྟེང་། །​ཕྱི་རོལ་དུ་ནི་མཆོད་པར་བྱ། །​དེ་ནི་ཐུན་མོང་ཆོ་གའོ། །​ཁྱད་པར་ཆོ་ག་བསྟན་པ་ནི། །​ཟབ་པར་སྤྲུལ་པར་བརྟེན་པ་དང་། །​བཞི་དང་གསུམ་དུ་ངེས་པར་སྦྱར། །​ཞི་བ་ལ་སོགས་སྦྱོར་བ་ནི། །​སྔགས་ཀྱི་སྦྱོར་བ་བཞིན་དུ་སྦྱར། །​གང་ཞིག་འདི་ལ་རྟག་གནས་ནས། །​མཆོག་འགྲུབ་གཞན་གྱིས་ནུས་མ་ཡིན། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་སྲིད་དུ་ཚོགས་ཀྱི་འཁོར་ལོའི་སྦྱོར་བའོ། །​བདག་པོ་འབྱོར་པ་ཆུང་བ་དང་། །​སློབ་དཔོན་བསམ་གཏན་ལྡན་པ་ལ། །​ཚོགས་ཀྱི་མཆོད་པ་བསྟན་པར་བྱ། །​རྫས་ནི་ལྔ་ནས་བཅུ་ཡི་བར། །​སློབ་དཔོན་གཅིག་དང་གཉིས་ཀྱིས་འགྲུབ། །​ཁྱབ་འཇུག་བུ་མོའི་སྦྱོར་བའམ། །​ཡང་ན་རྒྱས་པ་ཚོགས་འཁོར་བཞིན། །​དཀྱིལ་འཁོར་གཅིག་དང་གཉིས་པ་དང་། །​བཞི་ཡི་བར་ཡང་མཆོད་པ་ཡིན། །​སློབ་དཔོན་ནུས་པའི་བྱེ་བྲག་གིས། །​ལས་གཞན་རྩོམ་ན་གོང་མ་བཞིན། །​མི་རྩོམ་འགྱུར་ན་སྡིག་པ་སྦྱང་། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་ཚོགས་ཀྱི་མཆོད་པའི་དམ་ཚིག་གོ། །​དེ་ནས་དཔལ་ལྡན་རྡོ་རྗེ་ཅན། །​གང་གིས་བསྒྲུབ་པར་འདོད་པ་དེས། །​སྦྱིན་སྲེག་ཆོ་ག་བཤད་པར་བྱ། །​སྔོན་བྱ་གཞན་ནི་གཞན་དུ་སྟེ། །​ས་ཡི་རིགས་བཞིར་ཐབ་ཁུང་བཞི། །​ཟླུམ་པོ་གྲུ་བཞི་ཟླ་གམ་ཨེ། །​ཐབ་ཁུང་དབྱིབས་ཀྱི་མཚན་ཉིད་དོ། །​དཀར་སེར་དམར་དང་ནག་པོ་ནི། །​ཐབ་ཁུང་གི་ནི་ཁ་དོག་གོ། །​འཁོར་ལོ་རིན་ཆེན་པདྨ་བྲི། །​ཐབ་ཁུང་མཚན་མ་ཞེས་སུ་བཤད། །​དེ་ཉིད་རཾ་ལས་འོད་འཕྲོས་པས། །​མི་དམིགས་ངང་ལས་བྷྲཱུཾ་དུ་གྱུར། །​དེ་ལས་གཞལ་ཡས་ཁང་པ་ནི། །​གོང་མའི་ཁ་དོག་དབྱིབས་དང་ལྡན། །​མཆོད་རྫས་མཆོད་པར་ཤེས་བྱ་སྟེ། །​སྲེག་རྫས་བྱིན་གྱིས་བརླབ་པ་ཡང་། །​མི་དམིགས་སྣོད་ན་སྭ་ཡིག་ལས། །​སོ་སོ་དེ་ཉིད་རྒྱས་པ་ལ། །​ཧ་ཧོ་ཧྲཱིཿཡིས་སྐྱོན་རྣམས་བསལ། །​མེ་ལྷ་བསྐྱེད་པའི་རིམ་པ་ནི། །​ཨེ་ལས་གྲུ་གསུམ་དེ་ཉིད་གསུམ། །​རཾ་བཅས་ཡི་གེ་བཞི་རུ་གསལ། །​པད་སྟེང་དེ་ལས་མེ་ལྷར་གྱུར། །​ཁ་དོག་བཞི་ཡི་བདག་ཉིད་ལས། །​སོ་སོའི་རིགས་ཀྱི་དབུ་རྒྱན་བྱས། །​ལྟེ་བར་གོང་མའི་སྦྱོར་བ་སྟེ། །​སྙིང་གར་ཕྱོགས་སྐྱོང་བཅུ་དང་ལྡན། །​དེ་ནས་ཡེ་ཤེས་མེ་ལྷ་དགུག །​བྱིན་བརླབས་དབང་བསྐུར་གཟི་བྱིན་བསྐྱེད། །​སོ་སོའི་མཆོད་པ་དབུལ་བྱས་ཏེ། །​གཟར་བུ་རྡོ་རྗེ་ལ་སོགས་པ། །​ཁ་དོག་དབྱིབས་ལྡན་བྱིན་གྱིས་བརླབས། །​དེ་ནས་དབུལ་བའི་མན་ངག་ཀྱང་། །​ཤིང་གི་འོད་ནི་བསྐྱེད་བྱས་ཏེ། །​མར་གྱིས་འོད་འཕྲོ་ཀུན་ལ་སྦྱོར། །​དཀར་གསུམ་དང་ནི་མངར་གསུམ་གྱིས། །​སྤྱི་དང་སོ་སོར་སྡིག་པ་འབྱིན། །​འབྲས་དང་འབྲུ་ཡི་ཆན་དག་གིས། །​གོང་གིས་གཉིས་པོ་སོ་སོར་འབྱིན། །​ནས་ཐུག་འོ་མའི་ཐུག་པ་ཡིས། །​རེ་རེའི་གནས་སུ་སྲེག་པར་བྱེད། །​ཏིལ་གྱིས་སྙིང་གི་ནང་ནས་འབྱིན། །​ཐ་མའི་བར་གྱིས་འཁྲུ་བར་བྱེད། །​ཡང་ན་ཏིལ་གྱིས་སྒོ་དགུར་འཇུག །​རྫས་དེ་སེར་པོར་བྱས་པ་ལ། །​དཀར་གསུམ་གྱིས་ནི་གཟི་བྱིན་བསྐྱེད། །​མངར་གསུམ་བསྟེན་བྱ་གསལ་བ་སྟེ། །​འབྲས་དང་འབྲུ་ཡི་སྦྱོར་བ་ཡིས། །​ཡེ་ཤེས་བཅུད་རྣམས་སྤྱི་བོར་སྡུད། །​ནས་དང་འོ་མའི་སྦྱོར་བ་ཡིས། །​འགྲོ་བཅུད་གནས་རྣམས་ཀུན་དུ་སྡུད། །​ཐ་མ་དཱུར་བའི་སྦྱོར་བ་ཡིས། །​མཛོད་སྤུའི་སྙིང་གའི་ཧཱུཾ་ལ་སྡུད། །​ཐ་མ་མར་གྱི་སྦྱོར་བ་ཡིས། །​བསྲུང་བའི་མཆོག་ཀྱང་འགྲུབ་པར་འགྱུར། །​དབང་གི་སྦྱོར་བ་བྱེད་པ་ལ། །​བ་ལང་ཤ་ཡི་གཏོར་མ་དང་། །​བཅས་པས་སུམ་སྐོར་ལ་སོགས་ཀྱིས། །​མྱུར་དུ་འགུགས་ཤིང་དབང་དུ་སྦྱོར། །​གསང་བའི་ལས་ཀྱི་ཆོ་ག་ནི། །​དང་པོར་ཤ་ཡི་ཁྲོ་བ་སྟེ། །​ལག་གི་འོད་ནི་འཕྲོ་བར་བྱེད། །​རུས་པས་སྟེང་གི་འཁོར་ལོ་བྲི། །​བདུད་རྩིས་འོད་འཕྲོས་སྤྲུལ་པ་དགྱེས། །​འབྲུ་ནག་ཆན་གྱིས་སྤྲུལ་པ་ཁྲོས། །​དུག་གི་གཏོར་མས་འགུགས་པ་དང་། །​དེ་ཡི་ནང་དུ་གསོད་པ་ནི། །​ཕྱེ་མ་གསུམ་དང་དུག་འབྲུས་བྱེད། །​དེ་ལྟར་མེ་ཡི་ཆོ་ག་རྫོགས། །​སྙིང་གར་དགོད་པའི་ལྷ་རྣམས་ལ། །​གོང་མའི་ཆོ་ག་རྫོགས་བྱས་ཏེ། །​བསྡུ་དང་གཤེགས་སུ་གསོལ་བྱས་ནས། །​བཟོད་གསོལ་མེ་ཡི་སྦྱོར་བ་བྱེད། །​རྡོ་རྗེ་མེ་ཡི་དམ་ཚིག་ཡིན། །​བསྲུང་བ་ཞི་བའི་ཆ་ལ་གདབ། །​ཚེ་བསྲིང་ནམ་མཁར་འགྲོ་བ་དང་། །​འོད་དང་བུ་ཚ་བཅུད་འགུགས་པ། །​རྒྱས་པའི་ཆ་ལ་གདགས་པའོ། །​དགུག་པ་དབང་གི་ཆ་ཡིན་ཏེ། །​དྲག་པོའི་ལས་གཞན་ཐ་མའི་ཆ། །​འདི་ཡིས་འགྲུབ་བྱ་མ་གཏོགས་པ། །​གང་ཟག་གཞན་གྱིས་འགྲུབ་མི་འགྱུར། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་མེའི་སྦྱོར་བའི་དམ་ཚིག་གོ། །​དེ་ནས་གཞན་ཡང་བཤད་བྱ་བ། །​འཕགས་མཆོག་ཆོ་ག་རྫོགས་བྱས་ཏེ། །​གཏོར་མའི་ཆོ་ག་ལས་བྱེད་པས། །​ཤ་ཁྲག་རུས་པ་འབྲུ་ལ་སོགས། །​ཐམས་ཅད་མ་སྦྱང་སྣོད་དུ་བླུགས། །​བདག་འོད་སྦྱོར་བས་རང་བཞིན་མེད། །​དེ་ལས་ཡཾ་རཾ་ཨ་རུ་གྱུར། །​ནང་དུ་ཤ་ལྔ་བདུད་རྩི་ལྔ། །​སྟེང་དུ་རྡོ་རྗེ་ཟླ་དཀྱིལ་བཅས། །​ཡི་གེ་གསུམ་གྱིས་བྱིན་གྱིས་བརླབ། །​དང་པོར་མདུན་གྱི་དཀྱིལ་འཁོར་ཏེ། །​དེ་ནས་དམན་དང་བར་མ་དང་། །​ཤིན་ཏུ་དམན་པ་རིམ་བཞིན་སྦྱིན། །​གནས་ཀུན་བྱིན་གྱིས་བརླབ་བྱས་ནས། །​ལྕེ་ནི་རྡོ་རྗེར་བསམས་ཏེ་དབུལ། །​འདི་ནི་ཉི་ཤུ་རྩ་གཅིག་གམ། །​བརྒྱའམ་སྟོང་གི་སྦྱོར་བས་འགྲུབ། །​ཁྱད་པར་གཏོར་མའི་སྦྱོར་བ་ནི། །​སྔགས་བཟླས་སྦྱོར་བར་ཤེས་པར་བྱ། །​རང་གི་བྱང་ཆུབ་སེམས་ཆུ་ཡིས། །​ཇི་ལྟར་སྙིང་གི་ལྷ་མཆོད་པ། །​དེ་ནི་འབྲས་མིན་འབྲས་བུ་ཅན། །​འདི་ཡི་སྦྱོར་བས་བྱེད་པ་ཡིན། །​རྫས་མ་ཚོགས་དང་བསམ་གཏན་བྲལ། །​སྔོན་བྱ་མེད་དང་{གོ་རིམས་གོ་རིམ་}བྲལ། །​འདི་ནི་བར་ཆད་སྦྱོར་བ་སྟེ། །​མཁས་པ་རྣམས་ཀྱིས་སྤང་བར་བྱ། །​རྡོ་རྗེའི་ལྟེ་བ་འཁོར་ལོ་ཅན། །​བཞི་པོ་སྦྱོར་བའི་བདག་ཉིད་དེ། །​དྲན་མེད་མཐའ་ཡས་དངོས་གྲུབ་འབྱུང་། །​བླ་ན་མེད་པའི་གཏོར་མའོ། །​གང་ཞིག་གཏོར་མའི་རིམ་པ་ལ། །​མི་བརྟེན་དངོས་གྲུབ་སྦྱོར་བ་སྤངས། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་གཏོར་མ་གྲུབ་པའི་དམ་ཚིག་ཆེན་པོའོ། །​དེ་ནས་གཞན་ཡང་བཤད་བྱ་སྟེ། །​མཁས་པས་ལྟ་བའི་དུས་དག་ཏུ། །​སྒྱུ་མ་མིག་ཡོར་ལྟ་བུ་སྟེ། །​དངོས་པོའི་ལྟ་བར་རབ་བཟློག་ནས། །​འདོད་ཡོན་ལྔ་ལ་དེ་ལྟར་སྤྱོད། །​དམིགས་སོགས་སེམས་དཔའི་འཁོར་ལོ་ཅན། །​དེར་ནི་ལྷ་མོས་རྟག་ཏུ་དགྱེས། །​རོ་ནི་མཆོག་ཏུ་གྱུར་པ་སྟེ། །​ཡིད་ནི་ཚིམ་པར་བྱེད་པ་ཡིན། །​ཉན་ཐོས་སྡོམ་པའི་འཁོར་ལོ་དང་། །​རེག་པའི་བར་དུ་སྦྱོར་བ་སྤང་། །​ཐབས་མཆོག་འདི་ཡིས་བྱེད་པ་སྟེ། །​འབྲས་བུ་ཁྱད་པར་སྒྲུབ་པར་བྱེད། །​ཅེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་ལྟ་བ་ལ་སོགས་པའི་དམ་ཚིག་གོ། །​གང་ཞིག་གིས་ནི་གང་ཞིག་ལ། །​གང་ཞིག་བྱེད་པར་འགྱུར་བ་ནི། །​རྣལ་འབྱོར་མཆོག་གི་བྱེད་པ་སྟེ། །​སྙིང་གའི་འཁོར་ལོ་ཆེན་པོ་ལ། །​སྙིང་གའི་འཁོར་ལོ་བཅུག་ནས་ནི། །​གཉིས་སུ་མེད་པར་གྱུར་པ་དང་། །​ལྟེ་བའི་རླུང་གིས་མེ་འབར་བས། །​ལྷ་ཚོགས་རྣམས་ནི་སྨིན་བྱས་ཏེ། །​ལྕེ་ཡི་འཁོར་ལོ་ཆེན་པོ་ནི། །​བྱིན་ཟ་རུ་ནི་དམིགས་པར་བྱ། །​ཟས་ལ་སོགས་པ་ཟ་དུས་སུ། །​ཟས་ནི་ཤ་ལྔར་དམིགས་བྱས་ཏེ། །​སྐོམ་ནི་བདུད་རྩི་ལྔ་རུ་བསམ། །​དེ་ལས་ལག་པ་གཟར་བུ་གཉིས། །​ཟ་བའི་དུས་སུ་ལྷ་རྣམས་ལ། །​ཞལ་དུ་གསོལ་བས་མཉེས་གྱུར་ནས། །​འོད་ཀྱིས་ཞི་བའི་དུས་དག་ཏུ། །​ལུས་ངག་ཡིད་ཀྱི་སྒྲིབ་པ་སྦྱོང་། །​རྒྱས་པའི་དུས་སུ་བཅུད་རྣམས་འགུགས། དབང་དུས་ཐམས་ཅད་དབང་སྡུད་དེ། །​གསད་པའི་དུས་སུ་བཀུག་གྱུར་ནས། །​བཅད་གྱུར་ཤ་ཁྲག་གསོལ་བར་བསམས། །​ཟས་སོགས་བདུད་རྩི་ཐམས་ཅད་ཀྱང་། །​ལག་པ་ཡིས་ནི་དབུལ་བ་དང་། །​ཡང་ན་ལྷ་མོས་དབུལ་བ་དང་། །​རྡོ་རྗེ་ལྕེ་ཐུང་ལས་བྱེད་པའི། །​ཆོ་གའི་མཆོག་ནི་འདི་ཡིས་བྱེད། །​ཅེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་ནང་གི་སྦྱིན་སྲེག་གི་དམ་ཚིག་ཆེན་པོའོ། །​གཞན་ཡང་སེམས་ཅན་མོས་པ་ཡིས། །​བསམ་གཏན་གཙོ་ཆེར་མི་བྱེད་ཅིང་། །​མཆོད་པ་གཙོ་ཆེར་བྱེད་པ་ལ། །​མཆོད་པ་གཙོ་བོའི་སྦྱོར་བ་བཤད། །​  ​ སྤོས་དང་མེ་ཏོག་མར་མེ་དང་། །​དྲི་ཆབ་ལ་སོགས་སྦྱོར་བ་ལ། །​ཐམས་ཅད་ལས་ཀྱི་སྦྱོར་བ་ཡིས། །​བསངས་ནས་སྐྱོན་རྣམས་དག་པར་བསམ། །​ཡོན་ཆབ་ཞུ་བས་ཏྲཾ་ལས་ནི། །​རིན་ཆེན་འབར་བའི་སྣོད་མཆོག་ཏུ། །​རང་བྱུང་ཡི་གེ་ཨ་ལས་ནི། །​ཡོན་ཆབ་དཔག་མེད་གྱུར་པ་ལ། །​ཨ་ཡིས་རྟོག་སྦྱང་ཨོཾ་གྱིས་འབར། །​ཡང་ན་དེ་ཡི་སྦྱོར་བ་ནི། །​ཧ་ཡིས་དཀར་ལ་འཚེར་གྱུར་ཏེ། །​ཧོ་ཡིས་མི་འདོད་དྲི་རྣམས་བསལ། །​ཧྲཱིཿཡིས་མྱོས་པར་འགྱུར་བ་བསལ། །​མེ་ཏོག་ཞུ་བས་ཡི་གེ་པུ། །​དེ་ཡི་འོད་ཀྱིས་མེ་ཏོག་བསྡུ། །​སླར་འདུས་ལྷ་མོ་མེ་ཏོག་མ། །​དེ་ཡི་འོད་ལས་མེ་ཏོག་ཚོགས། །​བསྙེན་པའི་སྐབས་སུ་ཁ་དོག་ལྔ། །​ཧ་ཧོ་ཧྲཱིཿཡིས་བྱིན་གྱིས་བརླབ། །​མཆོད་པ་གཞན་ཡང་དེ་བཞིན་དུ། །​བྱིན་གྱིས་བརླབས་ལ་མཆོད་བྱའི་ཕྱིར། །​ཕྱོགས་བཅུའི་སངས་རྒྱས་སྤྱན་དྲངས་ཏེ། །​མདུན་དུ་གསལ་བར་བསམ་བྱས་ནས། །​མེ་ཏོག་དམར་པོ་མདུན་དུ་གཏོར། །​ཞབས་འོག་པདྨར་གྱུར་པར་བསམ། །​གདན་གྱི་མཆོད་པའི་རིམ་པའོ། །​ཨ་ཧ་ར་ཡི་སྔགས་བཟླས་པས། །​ཡོན་ཆབ་ཐོགས་པའི་ལྷ་མོའི་ཚོགས། །​དཔག་མེད་མདུན་དུ་སྤྲུལ་བྱས་ཏེ། །​དེ་ཡིས་རྡོ་རྗེ་གླུ་ལྡན་པར། །​ཡོན་ཆབ་ཀྱིས་ནི་ཕྱག་ཞབས་བཀྲུ། །​མེ་ཏོག་ལ་སོགས་རིམ་པ་ཡང་། །​དང་པོར་ལྷ་མོ་སྤྲུལ་བྱས་ཏེ། །​གཉིས་པས་ནམ་མཁར་བཞུགས་པར་གསལ། །​གསུམ་པས་ནམ་མཁར་རྡོ་རྗེའི་གླུ། །​བཞི་པ་སོ་སོའི་གནས་སུ་དབུལ། །​གཞན་ཡང་འདོད་ཡོན་ལྷ་མོ་ནི། །​དྭེ་ཥ་ཏེ་ཡི་སྔགས་ལས་བྱུང་། །​དཀར་མོ་གཟུགས་ནི་སྤྱན་ལ་བསྟིམ། །​པདྨ་ར་ཏཱིའི་སྔགས་ལས་བྱུང་། །​དམར་པོ་སྒྲ་ནི་སྙན་ལ་ཐིམ། །​ཀརྨ་ར་ཏཱིའི་སྔགས་ལས་བྱུང་། །​ལྗང་གུའི་དྲི་ནི་ཤངས་ལ་ཐིམ། །​རཏྣ་ར་ཏཱིའི་སྔགས་ལས་བྱུང་། །​སེར་མོ་རོ་ནི་ལྗགས་ལ་ཐིམ། །​བཛྲ་ར་ཏཱིའི་སྔགས་ལས་བྱུང་། །​མཐིང་ག་རེག་བྱ་ལུས་ལ་ཐིམ། །​འདོད་པ་ལྔ་ཡི་མཆོད་པའོ། །​ནང་གི་མཆོད་པའི་རིམ་པ་ནི། །​བཛྲ་ཀྲོ་དྷཱི་ཤྭ་རི་ཡི། །​སྔགས་ལས་མཐིང་ག་བྱང་ཆུབ་སེམས། །​བུདྡྷ་ཀྲོ་དྷཱི་ཤྭ་རི་ཡི། །​སྔགས་ལས་དཀར་མོ་  ​དྲི་ཆེན་ཏེ། །​རཏྣ་ཀྲོ་དྷཱིའི་སྔགས་ལས་ནི། །​སེར་མོ་ཤ་ཆེན་ཞེས་སུ་བཤད། །​པདྨ་ཀྲོ་དྷཱིའི་སྔགས་ལས་ནི། །​དམར་པོ་ཁྲག་གི་ཐོད་པ་སྟེ། །​ཀརྨ་ཀྲོ་དྷཱི་ཤྭ་རི་ཡི། །​སྔགས་ལས་ལྗང་གུ་དྲི་ཆུའོ། །​ལྷ་མོ་འདི་དག་ཐམས་ཅད་ཀྱང་། །​ཐལ་བའི་མཚན་མས་ལུས་བྱུགས་ཤིང་། །​ཞིང་ཆེན་གྱོན་ཞིང་དྲིལ་བུ་ཐོགས། །​གཡས་པས་ཐོད་པའི་སྣོད་ནང་དུ། །​བདུད་རྩི་སོ་སོས་བཀང་བ་ནི། །​བསམ་གྱིས་མི་ཁྱབ་མདུན་དུ་སྤྲུལ། །​གླུ་ཡིས་ལྗགས་ལ་མཆོད་པ་དབུལ། །​ནང་གི་མཆོད་པའི་རིམ་པའོ། །​གསང་བ་མཆོད་པའི་རིམ་པའམ། །​བཛྲ་ཀྲོ་དྷཱི་གུ་ཧྱ་ཡིས། །​མཐིང་ག་བྱང་ཆུབ་སེམས་ཡིན་ཏེ། །​དཀར་དམར་སེར་དང་ལྗང་གུ་ཡིས། །​བྱང་ཆུབ་སེམས་ཀྱང་འདིས་ཤེས་བྱ། །​གནས་ལྔ་ནང་དུ་དབུལ་བ་དང་། །​གནས་ལྔ་ཕྱི་རུ་དབུལ་བ་དང་། །​གནས་གཅིག་ཏུ་ནི་དབུལ་བ་དང་། །​ལུས་དང་རྗེས་སུ་མཐུན་པར་བྱ། །​འདི་ནི་རང་བྱུང་བཅོམ་ལྡན་འདས། །​འགྲོ་བའི་དཔའ་བོ་མཉེས་པ་ཡིན། །​བརྒྱད་དང་ཁྲོ་བ་ལ་སོགས་པ། །​མཆོད་པ་ཉི་ཤུ་དབུལ་བ་དང་། །​གཏོར་མ་བྱིན་གྱིས་བརླབ་བྱ་སྟེ། །​བདག་དང་ལྷ་མོ་གང་གིས་དབུལ། །​ཅི་རིགས་སྦྱར་ཏེ་དབུལ་བར་བྱ། །​ཡི་གེ་ཨོཾ་གྱིས་མགོར་བརྒྱན་ཅིང་། །​རྡོ་རྗེ་གླུ་ཡིས་མཐའ་བརྟེན་པ། །​ལྷ་མོ་བསྐྱེད་པའི་སྦྱོར་བ་སྟེ། །​རང་གིས་གཙོ་བོའམ་གང་བྱེད་པའི། །​མིང་གི་སྔགས་ཀྱིས་མགོ་དྲངས་ཏེ། །​རྡོ་རྗེ་ལྷ་མོའི་སྔགས་རྗེས་ལ། །​པཱུ་ཛ་མེ་གྷ་ས་མུ་དྲ། །​སྥ་ར་ཎ་དང་ས་མ་ཡེ་ཧཱུཾ། །​ཞེས་པ་འདི་ཡིས་དབུལ་བ་ཡིན། །​ཡང་ན་བཛྲ་ཨོཾ་གཉིས་ལ། །​པཱུ་ཛ་ཡ་ནི་གཉིས་པའི་དམ་ཚིག་ཡིན། །​དཀྱིལ་འཁོར་གཉིས་པ་མཉེས་པ་དང་། །​གཙོ་བོས་འཁོར་རྣམས་མཉེས་པ་དང་། །​འཁོར་གྱིས་གཙོ་བོ་མཉེས་པ་དང་། །​ཡབ་དང་ཡུམ་ལ་སོགས་པ་ལ། །​གོང་མ་མཉེས་གྱུར་དེ་བཞིན་ནོ། །​རྫས་ལ་བརྟེན་ནས་མཆོད་པ་དང་། །​བསམ་གཏན་ཁོ་ནས་མཆོད་པ་དང་། །​ཕྱག་རྒྱ་སྔགས་ཀྱིས་མཆོད་པ་ཡང་། །​གཉིས་འདུས་གསུམ་འདུས་ལ་སོགས་པ། །​སྦྱོར་བ་འདིས་ནི་བྱེད་པ་ཡིན། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་  ​ ཆེན་པོའི་ཇི་སྲིད་མཆོད་པའི་ཚོགས་ཀྱི་དམ་ཚིག་ཆེན་པོའོ། །​དེ་ནས་གཞན་ཡང་བཤད་བྱ་སྟེ། །​སྔགས་དང་བསམ་གཏན་དུས་དག་ཏུ། །​བདུད་ཀྱི་སྦྱོར་བ་བརྟག་པར་བྱ། །​བདུད་ནི་རྣམ་པ་གཉིས་ཡིན་ཏེ། །​ཕྱི་དང་ནང་ན་ཡོད་པའོ། །​ཕྱི་ནི་གཟུགས་དང་སྒྲ་དང་དྲི། །​རོ་དང་རེག་བྱར་ཤེས་པར་བྱའོ། །​གཟུགས་ནི་དཀར་དམར་ལ་སོགས་པ། །​གསལ་བ་དེ་ནི་སངས་རྒྱས་ཏེ། །​མི་གསལ་བདུད་ཀྱི་གཟུགས་སུ་འགྱུར། །​སྙན་དང་མི་སྙན་དེ་བཞིན་ཏེ། །​གཞན་ལ་ཡང་ནི་དེ་བཞིན་ནོ། །​རང་བཞིན་མེད་དྲིས་དམན་པ་དང་། །​སྤྱོད་པ་གཙོར་སྟོན་གང་ཡིན་ཡང་། །​རིགས་དང་སྦྱར་ལ་བརྟག་པར་བྱ། །​གཞན་ཡང་བརྟག་པའི་སྦྱོར་བ་ནི། །​མང་བའི་རིགས་ལ་ཉུང་བ་སྟོན། །​ཆེ་བའི་རིགས་ལ་ཆུང་བ་སྟོན། །​དེ་ལས་བཟློག་པར་ཤེས་པར་བྱ། །​དཀར་པོའི་རིགས་ལ་དམར་པོ་སྟོན། །​དམར་པོའི་རིགས་ལ་གཞན་པ་སྟོན། །​ཟབ་པའི་རིགས་ལ་མི་ཟབ་སྟོན། །​མི་ཟབ་རིགས་ལ་ཟབ་སྟོན་དང་། །​སྤྱོད་རིགས་ལྷ་སྟོན་བཟློག་པ་དང་། །​མཚན་མ་མེད་པའི་རིགས་ཅན་ལ། །​མཚན་བཅས་མན་ངག་སྟོན་པ་དང་། །​མཚན་བཅས་རིགས་ལ་མཚན་མེད་སྟོན། །​ཐབས་ཀྱི་རིགས་ལ་ཐབས་མཐའ་དང་། །​ཤེས་རབ་རིགས་ལའང་དེ་བཞིན་ནོ། །​འདི་དག་ཕྱི་ཡི་བདུད་དུ་གསུངས། །​ནང་གི་བདུད་ཀྱི་སྦྱོར་བ་ནི། །​འདུ་བ་བསྐྱེད་དང་བསམ་པ་བསྒྱུར། །​རླུང་མཁྲིས་བད་ཀན་འདུས་པ་རྣམས། །​མེད་བཞིན་བསྐྱེད་པའང་བདུད་ཡིན་ནོ། །​དམ་པ་དག་ལ་སུན་དབྱུང་དང་། །​རྟག་ཏུ་བསམ་པ་མི་མོས་དང་། །​ཐ་མལ་པ་ལ་ཆགས་པ་དང་། །​ཁྲོ་དང་འཁོན་དུ་འཛིན་པ་དང་། །​འཆབ་དང་འཚིག་པ་ལ་སོགས་པ། །​ཉོན་མོངས་ཉེ་བའི་ཉོན་མོངས་རྣམས། །​བསམ་གཏན་ངང་ལས་སྐྱེས་འགྱུར་བ། །​འདི་ཡང་བདུད་ཀྱི་རྟགས་ཡིན་ནོ། །​རྟག་ཏུ་མིག་རྩ་རྒོད་པ་དང་། །​དེ་བཞིན་འཕྱར་དང་གཡེང་བ་དང་། །​ཞུམ་པ་དང་ནི་གཡེང་བ་དང་། །​དེ་དག་ཀུན་ཀྱང་བདུད་ཀྱི་རྟགས། །​བསམ་གཏན་འཕྲོ་མི་གསལ་བ་དང་། །​ཉམས་མི་དགའ་ཞིང་ལོག་ལ་དད། །​འདི་ཡང་བདུད་ཀྱིས་བསླུས་  ​ པའོ། །​གཞན་ཡང་དམ་པ་སྟོན་པ་དང་། །​བདུད་འགྱུར་རྒྱུན་ལ་བརྟག་པར་བྱ། །​ཟས་དང་སྐོམ་ལ་ལྔ་རོལ་པས། །​ཤས་ཆེར་འདོད་པར་གྱུར་པ་དང་། །​ཀུན་རྫོབ་སྤྱོད་ལ་དགའ་བ་དང་། །​ཁྱད་པར་ཕྱག་རྒྱ་རང་གི་རིགས། །​དེ་ལ་ཉོན་མོངས་སྐྱེ་བ་དང་། །​ལོག་པའི་བླ་མ་བསྟེན་པ་དང་། །​སྡིག་པའི་གྲོགས་པོ་བསྟེན་པ་དང་། །​བསམ་གཏན་མི་མོས་ལོག་ཆོས་མོས། །​འདི་ཡང་བདུད་ཀྱི་རྟགས་ཡིན་ནོ། །​ཆགས་དང་ཁོང་ཁྲོ་ལ་སོགས་པ། །​སྐྱེ་ཞིང་ནུས་པ་འཕྲོ་བ་ཡིན། །​དྲི་དང་རོ་དང་རེག་བྱར་སྦྱར། །​དབུགས་རྒོད་སྐྱིགས་བུ་རྔམ་པ་འབྱུང་། །​དེ་ལ་སོགས་པའི་སྦྱོར་བ་རྣམས། །​བསམ་མི་ཁྱབ་སྟེ་གཞན་ལས་ཤེས། །​བདུད་ཀྱི་བརྟག་པ་མི་ཤེས་ན། །​ཡང་དག་འབྲས་མེད་ལོག་འབྲས་བུ། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་བདུད་ཀྱི་བསླུ་བ་བརྟག་པའི་དམ་ཚིག་གོ། །​ཐམས་ཅད་བདུད་ཀྱི་རྟགས་མ་ཡིན། །​ཡང་དག་རྟགས་ཀྱང་བཤད་བྱ་སྟེ། །​ཡང་དག་དོན་གྱི་བླ་མ་ལ། །​སེམས་བསྐྱེད་དབང་བསྐུར་ལ་སོགས་རྩོམ། །​དམ་ཚིག་རྣམས་ནི་མི་བརྗོད་ཅིང་། །​རང་གི་རིགས་ཀྱི་བུ་མོ་བསྟེན། །​དགེ་བའི་གྲོགས་རྣམས་རྟེན་བྱེད་དང་། །​མེ་ཏོག་སྔོན་པོ་འཐུ་བ་དང་། །​གླེགས་བམ་དག་ལ་སྤྱོད་པ་དང་། །​ཆོས་ཀྱི་བགྲོ་བ་བྱེད་པ་དང་། །​གཞན་གྱིས་མཆོད་དང་གཞན་ལ་མཆོད། །​སྟོང་གསུམ་ཐམས་ཅད་མཐོང་བ་དང་། །​ཉི་ཟླའི་སྟེང་ན་འདུག་པ་དང་། །​འཁོར་ལོ་ཀླད་ལ་བསྐོར་བ་དང་། །​མཆོད་རྟེན་རྩེ་ལ་འཛེག་པ་དང་། །​རཀྴའི་ཕྲེང་བ་བགྲང་བ་དང་། །​གོས་སྔོན་ལུས་ལ་གྱོན་པ་དང་། །​གོས་སྔོན་སྐུ་གཟུགས་མཐོང་བ་དང་། །​བདེ་གཤེགས་ཁང་པར་ཕྱིན་པ་དང་། །​མི་གཙང་མེ་ཡིས་བསྲེག་པ་དང་། །​ཁྲག་སོགས་ལུས་ལས་འཐོན་པ་དང་། །​ཤ་མདོག་སྔོན་པོར་འདུག་པ་དང་། །​བདུད་རྩི་ལྔ་ལ་སྤྱོད་པ་དང་། །​རྟག་ཏུ་གཅེར་བུར་འདུག་པ་དང་། །​རང་ལུས་རལ་གྲིས་གཏུབས་པ་ལ། །​བདེ་བ་སྐྱེ་བར་གྱུར་པ་དང་། །​གཞན་གྱིས་ཆོས་རྣམས་སྟོན་པ་དང་། །​ལུས་ལ་མི་སྡུག་གཟུགས་བྱུང་ནས། །​མེ་ནང་སྲེག་པར་གྱུར་པ་དང་། །​  ​ དེ་ལ་སོགས་པའི་སྦྱོར་བ་རྣམས། །​རྨི་ལམ་དག་ཏུ་འབྱུང་བ་ལ། །​རང་བཞིན་མེད་པ་ལ་སོགས་ཀྱིས། །​བརྟན་ཞིང་མི་གཡོར་གྱུར་པ་ཡིན། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་ཡང་དག་པའི་རྨི་ལམ་གྱི་མཚན་མ་བརྟག་པའི་དམ་ཚིག་གོ། །​གཞན་ཡང་སེམས་ཉམས་བརྟག་པ་ནི། །​དབང་བླང་མོས་དང་བསྲུང་ལ་མོས། །​སེམས་ཅན་དམན་ལ་ཚད་མེད་འབྱུང་། །​ཡང་དག་དོན་ལ་སྤྲོ་བ་སྐྱེས། །​སེམས་ཅན་བདག་དང་འདྲ་བར་སེམས། །​ང་རྒྱལ་ལ་སོགས་ཉོན་མོངས་ཆུང་། །​ཟབ་པའི་དོན་ལ་ཆོག་མ་ཤེས། །​དངོས་པོའི་རྫས་ལ་ཆགས་པ་མེད། །​རྟག་ཏུ་སྦྱིན་པ་གཏོང་ལ་དགའ། །​རྐང་ལག་བཅད་ཀྱང་འཁྲུལ་པ་མེད། །​ལྡང་བ་ཡང་ཞིང་ཟོ་མདོག་བདེ། །​རང་གིས་ལྷ་དང་མཐུན་པ་ལ། །​འཇིག་རྟེན་རིན་ཆེན་ཚོགས་བཀང་དབུལ། །​སོམ་ཉི་མེད་ཅིང་ཡིད་ཆེས་ལྡན། །​དེ་ལ་སོགས་པའི་སྦྱོར་བ་རྣམས། །​ཞིབ་ཏུ་བླ་མའི་ཞལ་ལས་ཤེས། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་སེམས་ཀྱི་རྟགས་བརྟག་པའི་དམ་ཚིག་གོ། །​དངོས་པོའི་རྫས་ཀྱི་ཁྱད་པར་ལ། །​མངོན་སུམ་རྟགས་ནི་བརྟག་བྱ་སྟེ། །​དང་པོ་བྲིས་སྐུ་ལུགས་མ་ལ། །​སངས་རྒྱས་སྐུར་སྣང་རབ་ཡིན་ཏེ། །​དམ་པའི་སྒྲ་འབྱུང་འབྲིང་དུ་བཤད། །​འོད་དང་དུ་བ་ལ་སོགས་པ། །​ཐ་མའི་རྟགས་སུ་ཤེས་པར་བྱ། །​མཆོད་པའི་རྫས་ལ་བརྟེན་བྱས་པ། །​བྱིན་བརླབས་འབྲས་བུ་རབ་ཡིན་ཏེ། །​སྒྲ་དང་འོད་ནི་གོང་མ་བཞིན། །​སྦྱིན་སྲེག་སྦྱོར་ལ་བརྟེན་པ་ལ། །​མེ་དབུས་སངས་རྒྱས་རབ་ཡིན་ཏེ། །​དེ་ལས་སྒྲ་འབྱུང་འབྲིང་དུ་བཤད། །​མེ་ནི་བདག་གི་དབང་འགྱུར་ཞིང་། །​ལས་དང་མཐུན་པ་ཐ་མའོ། །​གཏོར་མའི་སྦྱོར་ལ་བརྟེན་པ་ཡང་། །​འོད་དང་སྒྲ་དང་ཁོལ་བ་དང་། །​གང་དམིགས་ལ་བྱིན་དེ་དབང་འགྱུར། །​རབ་འབྲིང་ཐ་མ་{གོ་རིམས་གོ་རིམ་}བཞིན། །​དུང་དང་དྲིལ་བུ་ལ་སོགས་ལ། །​མ་དཀྲོལ་སྒྲ་རྣམས་འབྱུང་བ་དང་། །​འོད་དང་གཡོ་བ་དེ་བཞིན་ནོ། །​ཡང་ན་རྣལ་འབྱོར་སློབ་མ་ལ། །​བརྟེན་པའི་རྟགས་ནི་བཤད་བྱ་སྟེ། །​དབབ་པའི་ཆོ་གའི་དུས་དག་ཏུ། །​སློབ་མས་  ​ ཐམས་ཅད་ཤེས་པ་དང་། །​སྨྲ་བ་དང་ནི་འགུལ་བ་དང་། །​རབ་འབྲིང་ཐ་མ་{གོ་རིམས་གོ་རིམ་}སྦྱོར། །​གཞན་ཡང་འོད་གཞན་བརྟག་བྱ་སྟེ། །​དཀར་དམར་ལ་སོགས་གང་གི་འོད། །​གསལ་བ་སྒྱུ་མར་བསྒོམ་པ་དང་། །​མི་གསལ་གཤེགས་པ་བྱས་ལ་སོགས། །​བརྟན་དང་བོགས་དབྱུང་བསམ་གསལ་བ། །​འདི་ཡང་རབ་ཀྱི་རྟགས་ཡིན་ནོ། །​སྐུ་གསུང་ཐུགས་ཀྱི་མཚན་མ་རྣམས། །​གོང་གི་སྟོབས་ཀྱིས་གོང་འགྱུར་དང་། །​གང་ཞིག་སྒྲ་ནི་སྟོང་ལས་བྱུང་། །​རང་དང་འཕྲོད་པའི་མན་ངག་སྟོན། །​སྡིག་སྤོང་དགེ་ལ་འཇུག་པ་ཡི། །​བརྟན་པ་དམ་པ་སྟོན་འགྱུར་ན། །​དེ་ཡང་ཡང་དག་རྟགས་ཡིན་ནོ། །​གཞན་ཡང་རྟགས་ཀྱི་སྦྱོར་བ་ནི། །​མཛེས་པའི་ལྷ་མོས་བདེ་སྟེར་དང་། །​ནམ་མཁའི་ལྷ་མོས་དབང་བསྐུར་དང་། །​བྱང་ཆུབ་སེམས་ཀྱི་ཆུ་འབེབས་དང་། །​མཆོད་པའི་ཚོགས་རྣམས་སྟེར་བ་ལ། །​གང་ཚེ་སེམས་སྣང་སྒྱུ་མ་དང་། །​རང་བཞིན་མེད་པར་བསྒོམ་པ་ཡིས། །​གསལ་བརྟན་བོགས་དབྱུང་རབ་ཏུ་གྱུར། །​འདི་ཡང་ཡང་དག་རྟགས་ཡིན་ནོ། །​གཞན་ཡང་བརྟག་པའི་སྦྱོར་བ་ནི། །​འཇའ་ཚོན་དང་ནི་སྤྲིན་སྔོན་དང་། །​ཉི་ཟླས་སྟོང་ཁམས་གང་བ་དང་། །​སྦྲུལ་ནག་ལ་སོགས་ལུས་ལ་གནས། །​དེར་ནི་ཁང་པ་ཆེན་པོ་དང་། །​ཙནྡན་ཚལ་དང་ནོར་བུའི་ཚལ། །​མཆོད་རྟེན་སྐུ་གཟུགས་སྔོན་པོ་དང་། །​པུཥྤ་སྔོན་པོ་རྡོ་རྗེ་ཅན། །​རྟག་ཏུ་ཐོད་རློན་མདུན་བྱུང་བ། །​འདི་ཡང་ཡང་དག་རྟགས་ཡིན་ནོ། །​དབུ་རྒྱན་རྡོ་རྗེ་དྲིལ་བུ་དག །​རྟག་ཏུ་མདུན་ན་བྱུང་བ་འམ། །​བདག་གི་ལག་ཏུ་འབྱུང་འགྱུར་བ། །​འདི་ཡང་དམ་པའི་རྟགས་ཡིན་ནོ། །​ཁྲག་དང་མཆི་མ་དངོས་བྱུང་དང་། །​{ཡི་དགས་ཡི་དྭགས་}དབང་དུ་སྡུད་ནུས་དང་། །​{ཡི་དགས་ཡི་དྭགས་}ཟིལ་གྱིས་མནན་པའི་ཚེ། །​གནད་གྱུར་སྨྲ་བ་བྱེད་པ་དང་། །​སྐད་ངན་དང་ནི་ཙེ་སྒྲ་འདོན། །​འོ་དོད་ཁུས་འདེབས་བྱེད་པ་ཡང་། །​ཡང་དག་པ་ཡི་རྟགས་ཡིན་ནོ། །​གཞན་ཡང་བསམ་གཏན་བྱེད་དུས་སུ། །​དམ་ཆོས་སྔོན་དུ་བརྡ་མ་བརྟགས། །​ཕྱིས་ནི་རྗེས་སུ་དྲན་པ་དང་། །​མ་ཐོས་དེ་ལ་སྟོན་པ་དང་། །​གར་དང་ཕྱག་རྒྱ་ལ་སོགས་པ། །​རྡོ་རྗེ་དྲིལ་བུའི་སྦྱོར་བ་རྣམས། །​མ་གྲགས་མངོན་  ​ དུ་ཤེས་གྱུར་པ། །​འདི་དག་ཀུན་ཀྱང་རྒྱལ་བ་ཡིས། །​རབ་དང་དམ་པའི་རྟགས་སུ་གསུངས། །​ཡང་དག་རྟགས་རྣམས་ཐོབ་བྱ་དང་། །​ལོག་པའི་རྟགས་ནི་སྤང་བྱའི་ཕྱིར། །​རྟགས་རྣམས་བཟློག་པའི་ཆོ་ག་ཡི། །​དམ་པ་བདག་གིས་བཤད་པར་བྱ། །​དང་པོར་བྱང་ཆུབ་སེམས་བསྐྱེད་དེ། །​གང་དུ་རྟགས་ཀྱི་སྦྱོར་འབྱུང་ལ། །​དགའ་བ་དང་ནི་མི་དགའི་སེམས། །​གཉིས་དང་བྲལ་བའི་བསམ་པ་བཟློག །​སེམས་ཀྱི་འཁྲུལ་པར་ལྟ་བ་དང་། །​སྒྱུ་མ་རང་བཞིན་མེད་པ་ཡི། །​ལྟ་བ་བཟློག་པའི་ཆོ་གའོ། །​གོང་དུ་དྲི་ཆེན་ཤ་ཆེན་དང་། །​བྱང་ཆུབ་སེམས་ལ་སྤྱོད་བྱེད་པ། །​སྤྱོད་པས་བཟློག་པའི་ཆོ་གའོ། །​གང་གིས་དམ་ཚིག་རྟག་ཏུ་བསྲུང་། །​དེ་ལ་ཤུགས་ཀྱིས་སྦྱོར་བ་མེད། །​དམ་ཚིག་གིས་ནི་བཟློག་པའོ། །​ཡི་དམ་ལྷ་ལ་ལུས་འབུལ་ཞིང་། །​དམ་ཚིག་ཉམས་པ་བཤགས་པ་དང་། །​ཕྱིས་ནི་སྡོམ་པ་འཛིན་བྱེད་པ། །​བཤགས་པས་དབང་དུ་སྡུད་པའོ། །​དེ་ལ་དྲག་པོའི་སྦྱོར་སྔགས་དང་། །​མི་འདའ་གསང་བའི་སྔགས་ཟློས་པ། །​སྔགས་ཀྱིས་བཟློག་པའི་ཆོ་གའོ། །​བདག་ལས་བྱུང་བའི་ཁྲོ་ཚོགས་ཀྱིས། །​ལུས་ལ་མཚོན་ཆའི་ཆར་འབེབས་དང་། །​བདག་འོད་དབྱིངས་ལས་བྱུང་བ་ཡིས། །​ཐོགས་འབེབས་སྦྱོར་བ་རྩོམ་པ་དང་། །​མེ་དང་ཆུ་ཡི་འཁོར་ལོ་ཡིས། །​སྦྱོར་བའི་ཆོ་ག་འདི་བྱེད་པ། །​བསམ་གཏན་སྟོབས་ཀྱིས་བཟློག་པའོ། །​ཡུངས་ཀར་དང་ནི་ཡུངས་ནག་དང་། །​སྐེ་ཚེ་ཤང་ཚེ་གུ་གུལ་དང་། །​དུག་འབྲུ་ལ་སོགས་སྦྱོར་བ་ཡིས། །​ཟློག་པར་བྱེད་པ་འདི་དག་ནི། །​རྫས་ཀྱིས་བཟློག་པའི་ཆོ་གའོ། །​ཡང་ན་བདག་ཉིད་ཁྲོ་བོ་ཡི། །​མདུན་གྱི་སྙིང་དུ་སེམས་དཔའ་བསྐྱེད། །​ལས་བཅོལ་རྡོ་རྗེ་མེ་འབར་བ། །​འདིར་ཡང་བསམ་གཏན་སྦྱོར་བའོ། །​གང་ཞིག་དེ་ཡི་མགྲིན་པ་རུ། །​ཡི་གེ་ཨཱཿནི་བསམ་བྱ་སྟེ། །​སྤྱི་བོ་འཁོར་ལོ་བསྐོར་བ་ཡིས། །​སྨྲོས་ཤིག་བྱས་པས་སྨྲ་བར་འགྱུར། །​འདི་ཡང་བསམ་གཏན་སྦྱོར་བའོ། །​ཐོད་པ་གསུམ་གྱི་ཕྱག་རྒྱ་དང་། །​དམ་ཚིག་རྡོ་རྗེ་སྡིགས་མཛུབ་དང་། །​རྒྱ་གྲམ་འཁོར་ལོའི་སྦྱོར་བ་ཡང་། །​ཕྱག་རྒྱའི་སྦྱོར་བས་གསུངས་པ་ཡིས། །​བཀྲ་ཤིས་འཁོར་ལོའི་  ​ སྦྱོར་བ་ཡིས། །​ཆགས་པར་འགྱུར་ན་རུལ་མྱགས་དང་། །​དུམ་བུ་ལང་ལིང་རྣམ་པར་བསམ། །​ཁྲོ་བོར་གྱུར་ན་བྱམས་ལ་སོགས། །​གཏི་མུག་ལ་ནི་ཆོས་རྣམས་བྱེད། །​དེ་བཞིན་མི་དགེའི་གཉེན་པོ་བསམ། །​གཞན་ཡང་ལོག་པའི་དོན་སྟོན་ན། །​བདག་དང་ཆོས་དང་ཆོས་ཅན་རྣམས། །​རང་བཞིན་མེད་པ་སྒྱུ་མར་བསམ། །​དེས་ནི་ཞི་དང་གསལ་བ་ཡིན། །​གལ་ཏེ་བརྡ་དང་ཕྱག་རྒྱ་ལས། །​སོགས་པའི་སྦྱོར་བ་སྟོན་གྱུར་ན། །​སྙིང་ནང་སེམས་དཔའ་བཅུག་ནས་ནི། །​མི་ཡི་སྦྱོར་བས་གསལ་འགྱུར་ན། །​དེ་ལ་ལན་དང་བཅས་པར་བྱ། །​ཐབས་ཀྱིས་སྟོན་པ་ཤེས་རབ་སྟེ། །​ཤེས་རབ་སྟོན་པ་ཐབས་དང་སྦྱར། །​གླེང་བསླང་བ་ལ་ལན་སྦྱིན་ཏེ། །​དེས་ནི་ཞིང་དང་གསལ་བར་ཡིན། །​གསང་བའི་རོལ་པའང་དེ་བཞིན་ནོ། །​དེ་བས་མཁས་པས་དུས་ཀུན་དུ། །​སྦྱོར་བ་འདི་ནི་བསམ་པར་བྱ། །​བདུད་རྣམས་སྦྱོར་བ་ཁ་ཅིག་ལ། །​ཤེས་རབ་མ་ཡིན་སྤྱོད་པས་རྫོགས། །​འདི་ཡིས་འགྲུབ་པར་འགྱུར་བ་ཡིན། །​སྦྱོར་བ་འདི་ལ་བཟློག་པ་ཡང་། །​གཉིས་འདུས་དང་ནི་བཅུ་འདུས་དང་། །​ཐམས་ཅད་འདུས་པས་འགྲུབ་པའང་ཡོད། །​ཅེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་བདུད་བཟློག་པའི་དམ་ཚིག་ཆེན་པོའོ། །​གང་ཞིག་བདག་དང་གཞན་རྣམས་ལ། །​གདུག་པ་བརྩོན་པ་ཚར་བཅད་ཕྱིར། །​སྦྱོར་བ་འདི་ནི་བསམ་པར་བྱ། །​ས་གཞི་ཡིད་འོང་མཛེས་པ་རུ། །​སྔོན་འགྲོའི་བྱ་བ་རྫོགས་པ་དང་། །​གང་ལྟར་འདོད་པའི་སྐུ་བསྐྱེད་དེ། །​ཞི་བ་ལ་སོགས་སོ་སོ་ཡི། །​བཟླས་དང་བསྡུ་བ་རྫོགས་གྱུར་ནས། །​ཚོགས་དང་གཏོར་མས་བཟློག་པར་བྱ། །​དེ་ཡིས་དུལ་བར་མ་གྱུར་ན། །​རྐང་པར་རལ་གྲི་གཡས་པ་ལ། །​གཡོན་པ་ལྕགས་ཀྱུའི་སྦྱོར་བ་ཡིས། །​མི་གཡོ་གཡས་གཡོན་སྟང་སྟབས་བྱ། །​བསམ་གཏན་དེ་དང་འབྲེལ་པ་སྟེ། །​རལ་གྲིའི་གསང་སྔགས་བཟླས་པས་འགྲུབ། །​གདབ་པ་ཡང་ནི་དེ་བཞིན་ནོ། །​ཡང་ན་གཟིར་བའི་ཆོ་ག་ནི། །​ནད་པའམ་ནི་གཟུགས་དག་ལ། །​དམིགས་པ་ལེགས་པར་དབབ་བྱ་སྟེ། །​རྐང་པ་གཡས་ལ་རི་རབ་སྟེ། །​རྒྱ་གྲམ་  ​ འབར་བས་མཚན་པའོ། །​རྒྱལ་ཆེན་ཕྱོགས་སྐྱོང་གོང་མ་སྟེ། །​ཁྲོ་བོ་བཞི་ནི་འོག་མའོ། །​པུས་མོར་ཆུ་སྲིན་རྒྱལ་མཚན་ཏེ། །​གནས་ལྔར་ཁྲོ་བོ་ལྔ་པོ་བསྐྱེད། །​གཡོན་པར་ལྕགས་ཀྱུའམ་རྡོ་རྗེའོ། །​དགུག་པ་ལ་སོགས་སྦྱོར་བྱས་ནས། །​སྙིང་གར་མནན་པར་གྱུར་པ་ཡིས། །​འབྱུང་པོ་ཁྲག་ཏུ་འཐོན་གྱུར་ཏེ། །​མི་བཟོད་སྨྲེ་སྔགས་འདོན་པ་དང་། །​ལྷ་ཆེན་པོ་ཡང་འདར་བར་འགྱུར། །​ཡང་ན་སྙིང་ནང་མེ་དཔུང་བསྐྱེད། །​འབར་བ་དང་ནི་བསྲེག་པར་འགྱུར། །​ཕྱོགས་སྐྱོང་གང་དང་གང་འདུལ་ཡང་། །​གོང་མའམ་ནི་ཁྲོ་བཅུས་འགྲུབ། །​ཁྱད་པར་ཀླུ་ཡི་སྦྱོར་བ་ཡང་། །​གཟིར་བ་མཁའ་ལྡིང་ལྔ་པོ་སྟེ། །​ཡང་ན་སྙིང་པད་འབར་བ་བརྩམ། །​ལྔ་ལ་ལྔ་ནི་ལེགས་གནས་ཏེ། །​ལྔ་པོ་ཡི་ནི་སྦྱོར་བས་འཛིན། །​པུས་མོ་དཔུང་པ་རྣམ་བཞི་ལ། །​ཐོགས་མེད་འཁོར་ལོ་བཞི་བསམས་ཏེ། །​རྡོ་རྗེས་བསྲེག་ཅིང་ལྕགས་ཀྱུས་འཛིན། །​སྦྱོར་བ་འདི་ནི་དམ་པའོ། །​གཞན་ཡང་སྦྱོར་བ་དམ་པ་ནི། །​གང་ཞིག་བདེ་གཤེགས་སྐུར་གནས་ཏེ། །​གཡས་པར་རྩེ་ལྔ་ཐོགས་མེད་ལྔ། །​གཡོན་པར་རྩ་ལས་བྱུང་བའི་སྟེང་། །​སུ་ལས་རིན་ཆེན་རྡོ་སྟེངས་སུ། །​ཁོམ་ཤ་ལས་བྱུང་རྣམ་ལྔ་བསམ། །​འོད་ཟེར་གྱིས་ནི་ལེགས་བཀུག་སྟེ། །​ནུས་དང་ལྡན་པར་བྱས་ནས་ནི། །​བདག་འོད་བུ་ག་དགུ་སོགས་ཞུགས། །​ལྟེ་བའི་འཁོར་ལོ་བསྐུལ་བྱས་ཏེ། །​གཡས་ཀྱི་རྡོ་རྗེས་སྤར་བྱས་ནས། །​གཡོན་པས་ལེན་པར་བྱེད་པ་ཡིན། །​གཡོན་སྦྱོར་ཤིན་ཏུ་རྨད་དུ་བྱུང་། །​ཡང་ན་ནང་དུ་བསྲེག་པར་བྱ། །​དེས་ནི་འགྲུབ་པར་འགྱུར་བ་ཡིན། །​ཟངས་སོགས་དམར་པོའི་སྣོད་དུ་བཀོད། །​དེ་ནི་བདུད་རྩིས་གསོ་བར་བྱ། །​ཕྱི་ནས་རང་གི་གནས་སུ་བསྐྱལ། །​འཁོར་ལོའི་རྩིབས་བརྒྱད་འབར་བ་ནི། །​གནས་བརྒྱད་དུ་ནི་བསམས་བྱས་ཏེ། །​བསྲེགས་པས་རླུང་གིས་གཏོར་གྱུར་ནས། །​བཀྲུས་པ་བྱང་ཆུབ་ཐིག་ལེ་བྱས། །​དཔལ་ལྡན་སྐུར་གྱུར་བྱིན་བརླབ་ཅིང་། །​དབང་ཐོབ་སྐུ་ཡི་གསང་སྔགས་བཟླས། །​འདི་ཡིས་གདུག་པ་སེལ་བ་ཡིན། །​ཁྱད་པར་ཅན་གྱིས་བདག་དང་གཞན། །​མྱུར་  ​ དུ་ཕན་གནོད་ལས་རྣམས་བྱེད། །​དེ་བས་འདི་ནི་ཐབས་ཀྱི་མཆོག །​སྦྱོར་བ་གཞན་ལས་རྙེད་མ་ཡིན། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་བགེགས་བཟློག་པའི་དམ་ཚིག་ཆེན་པོའོ། །​གང་ཞིག་གདུག་པ་འདུལ་འདོད་པས། །​གསད་པའི་ཆོ་ག་དམ་པ་ནི། །​དུར་ཁྲོད་ལ་སོགས་འཇིགས་གནས་སུ། །​དྲག་པོའི་དཀྱིལ་འཁོར་དུག་གིས་བྲིས། །​རྐང་རྗེས་གོས་ལ་སོགས་པ་ལ། །​གདུག་པའི་གཟུགས་བརྙན་བྱས་ནས་ནི། །​དེ་ཉིད་སྙིང་གར་མིང་རུས་གཞུག །​ཚ་བ་བསྐྱེད་པའི་སྦྱོར་བ་བྱ། །​དེ་ནས་ཚོན་སྐུད་སྣ་ལྔས་བཅིང་། །​རབས་ཆད་ཐོད་པ་རློན་པ་རུ། །​དེ་ནི་གཞུག་པར་བྱ་བ་ཡིན། །​དེ་འོད་ལས་ནི་ནྲྀར་གྱུར་ཏེ། །​དེ་ལས་གང་ཡིན་གཟུགས་སུ་གྱུར། །​བདག་ལས་སྤྲུལ་པའི་ཁྲོ་བོའི་ཚོགས། །​དཔག་ཏུ་མེད་པའི་འཇིག་རྟེན་བཀང་། །​རྡོ་རྗེ་དགུག་པའི་སྔགས་བཟླས་པས། །​ལྕགས་ཀྱུ་ལ་སོགས་བཞི་པོ་འཕྲོས། །​གང་ཡིན་དེ་རུ་དགུག་བྱས་ཏེ། །​ལས་ཀྱི་རྒྱའམ་རི་རབ་ཀྱིས། །​དེ་ཡི་སྟེང་ནས་མནན་པར་བྱ། །​བྱིན་གྱིས་བརླབ་པའི་ལྷ་རྣམས་ཀུན། །​ལས་ཀྱི་ཁྲོ་བོས་དབྱེ་བ་དང་། །​མེ་འབར་ལྕགས་ཀྱུ་ཕུར་པས་འདེབས། །​སྲོག་རྩའི་བདག་པོ་བྲམ་ཟེའི་གཟུགས། །​གདུག་པའི་ཁྲོ་བོའི་སྦྱར་མས་བདུག །​ཁྲོས་པའི་སྟོབས་ཀྱིས་ཁྲག་འབྱིན་ཅིང་། །​རོ་ལ་ཟ་བར་བྱེད་པ་ཡིན། །​བདག་དང་ཡེ་ཤེས་ཁྲོ་བོ་ལས། །​སྤྲུལ་པ་ཐོགས་ལྔ་སྔགས་ལས་བྱུང་། །​དེས་ལུས་གཅོད་པར་བྱེད་པ་དང་། །​ཕྱེ་མར་ཡང་ནི་འགྱུར་བ་ཡིན། །​དེ་དག་ཀུན་གྱི་སྦྱོར་བ་ཡིས། །​འགྲུབ་པར་མ་གྱུར་པ་རྣམས་ལ། །​ཕྱེ་མ་གསུམ་གྱིས་གསད་པ་ཡིན། །​ལྕགས་ཕྱེ་ཟངས་ཕྱེ་རྡོ་ལྕགས་ལ། །​ཐོག་ཆེན་སྦྱོར་བའི་ལས་བྱས་ན། །​དཀྱིལ་འཁོར་ཀུན་གྱི་སྦྱོར་བ་ཡིས། །​གསད་པར་གྱུར་པ་གདོན་མི་ཟ། །​དེ་ཡིས་གསད་པར་མ་གྱུར་ན། །​ཕུར་པ་ཁོ་ནས་གསད་པར་བྱ། །​ལྕགས་དང་རིགས་མཐུན་གྱུར་པ་ལ། །​ཁྲོ་བོ་དེ་དང་མཐུན་བྱས་ནས། །​དཀྱིལ་འཁོར་ཀུན་གྱི་སྦྱོར་བས་འགྲུབ། །​གང་ཞིག་རལ་གྲིའི་སྦྱོར་བ་དང་། །​རྡོ་རྗེ་ཐོ་བའི་སྦྱོར་བ་ཡང་། །​མྱུར་དུ་  ​ འགྲུབ་པར་འགྱུར་བ་ཡིན། །​ཡང་ན་གསད་པའི་དམ་པ་ཡིན། །​ཡུངས་ཀར་དང་ནི་ཡུངས་ནག་དང་། །​དེ་བཞིན་གདུག་པའི་འབྲུ་རྣམས་ཀུན། །​ཁྲོ་ཆུང་སྦྱོར་བས་འགྲུབ་པ་ཡིན། །​དུག་དང་མྱོས་པའི་ཆུར་སྦྱར་ཏེ། །​གདུག་པ་སྦྲུལ་ནག་སྦྱོར་བ་ཡིས། །​བཀུག་ཅིང་ཁ་རུ་བླུགས་གྱུར་ནས། །​ལུས་ནང་སྦྲུལ་ནག་སྦྱོར་བྱས་ན། །​འགྲུབ་པར་འགྱུར་བ་གདོན་མི་ཟ། །​ཡང་ན་མ་མོའི་སྦྱོར་བ་ཡིས། །​བུད་མེད་ཐོད་པ་ལྕང་ལོའི་ནང་། །​རིམས་ཁྲག་དུག་དང་བཅས་བླུགས་ན། །​སྙིང་ནག་མ་མོའི་སྦྱོར་བ་ཡིས། །​ཁར་བླུགས་གྱུར་ན་མྱོས་ནས་འཆི། །​ཐོད་པར་ཀླད་པའི་འཁོར་ལོ་བསྐོར། །​ཡང་ན་མཛེ་ཅན་ཐོད་པ་རུ། །​དེ་ལ་དགུག་པ་སྔོན་འགྲོ་བས། །​མཛེ་ཅན་ཁྲག་གི་སྦྱོར་བ་ཡིས། །​ལུས་ནང་གང་ནས་ལྕགས་སྦྲང་ངམ། །​ལྕགས་སྡིག་སྲིན་བུ་ལ་སོགས་པ། །​བ་སྤུའི་བུ་གར་སྦྱོར་བྱས་ན། །​དེ་ནི་མཛེ་ཡིས་འཆི་བར་འགྱུར། །​དུག་དང་མྱོས་པའི་རིམས་ཁྲག་ལ། །​ལུག་དང་གླང་གི་ཁྲག་དག་གིས། །​སྨྱོ་བྱེད་སྦྱོར་བ་རབ་བྱས་ནས། །​གང་དུ་ཤ་བའི་འཁོར་ལོར་ལྡན། །​དེས་ནི་ལྐུགས་པར་འགྱུར་བ་ཡིན། །​ལྕེ་ལ་རི་རབ་སྦྱོར་བ་བྱ། །​ཡང་ན་མནན་པའི་སྦྱོར་བ་ནི། །​བྱང་དུ་བལྟས་པའི་ཆུ་མིག་ཏུ། །​ཐོད་པ་དུམ་བུ་དྲུག་ཡོད་པར། །​གང་ཡིན་མིང་རུས་བཅུག་བྱས་ཏེ། །​དགུག་པ་ལ་སོགས་བྱས་ན་ནི། །​ཞག་བདུན་གྱིས་ནི་འཆི་བར་འགྱུར། །​ཡང་ན་བསམ་གཏན་ཁོ་ན་ཡིས། །​གསང་པའི་ཐབས་ནི་བཤད་བྱ་སྟེ། །​དགུག་པ་སྔོན་དུ་འགྲོ་བ་ཡིས། །​མདུན་དུ་ཟ་བྱེད་ཁ་གདངས་ལ། །​ཕུར་བུ་སྤྱི་བོར་བཏབ་བྱས་ནས། །​རྐང་པར་ཁྲག་བྱུང་ཟ་བྱེད་འཇིག །​དེ་ལྟར་བྱས་ན་སྐྱེ་ལམ་འགྱུར། །​གསད་པའི་ཆོ་ག་དམ་པ་ཡིན། །​ཡང་ན་སྤྱིའུ་གཙུག་གྱུར་པ་ལ། །​མདུན་དུ་སྤྱི་བསྡུས་རྡོ་རྗེ་ནི། །​ཁ་དོག་ནག་པོ་འབར་བ་ལ། །​མེ་ཡི་ཕྲེང་བས་བསྐོར་གྱུར་ཏེ། །​སུམ་སྐོར་འོད་ཀྱི་སྦྱོར་བ་ཡིས། །​རྡོ་རྗེ་སྤྱི་བོར་ཞུགས་གྱུར་ནས། །​འོད་ཟེར་སྙིང་ནས་སྲེག་པར་བྱེད། །​ཐིག་ལེ་དག་ཀྱང་འཇོམས་པ་ཡིན། །​ཡང་ན་འོད་ཟེར་ནག་པོས་ཡང་། །​ལྟེ་བའི་  ​ འཁོར་ལོ་བསྐུལ་བྱས་ཏེ། །​མེ་འབར་སྟོབས་ཀྱིས་བསྲེག་པ་དང་། །​སྤྱི་བོའི་ཁུ་བ་བཀུག་ནས་ནི། །​རྐང་པའི་མེ་ནང་སྲེག་པའམ། །​ཡང་ན་ཟ་བྱེད་ཁ་རུ་སྲེག །​ཡང་ན་རྡོ་རྗེའི་ཡི་གེ་གསལ། །​སྤྱི་ནས་བཤང་བར་རྡོ་རྗེས་བརྡེག །​བཤང་བའི་ཡི་གེ་བཤིག་པ་ཡིན། །​ཡང་ན་སྙིང་ནང་རཾ་ལས་མེས། །​མེ་ནང་མེ་ཡིས་སྲེག་པ་དང་། །​ཐལ་བར་བྱེད་པ་རྡོ་རྗེ་ཡིན། །​འདིས་ནི་མ་རུངས་འཇོམས་པར་བྱེད། །​ཡང་ན་འཁོར་ལོ་ནག་པོའི་སྟེང་། །​གང་ཡིན་དངོས་སུ་གསལ་བྱས་ནས། །​སྙིང་གི་ནང་དུ་སྦྲུལ་ནག་པོ། །​བསམ་གྱིས་མི་ཁྱབ་ཕུ་ལས་བྱུང་། །​སྟོང་གསུམ་སྦྲུལ་ནག་བཀུག་ནས་བསྟིམ། །​སྦྲུལ་ལས་ལྕགས་སྦྲང་གཟེ་མ་ཡིས། །​བ་སྤུའི་བུ་ག་ནས་ཕྱུང་ཞིང་། །​མེ་ཡིས་བསྲེག་པར་འགྱུར་བ་ཡིན། །​འདི་ནི་ཐབས་ཀྱི་དམ་པའོ། །​གཞན་ཡང་གསད་པའི་བསམ་པ་ནི། །​ལྟེ་བའི་ཡི་གེ་བསམས་ནས་ཀྱང་། །​རཾ་ལས་བྱུང་བའི་འོག་ནས་འབར། །​རྡོ་རྗེ་ཕུར་བུས་སྟེང་ནས་རྡེག །​འོད་ཟེར་ལྕགས་གཟེའི་ཚུལ་ཅན་གྱིས། །​ཡི་གེ་དཀྲུག་ཅིང་སྲེག་པ་དང་། །​གཤེགས་པའི་སྦྱོར་བ་བྱས་པས་འགྲུབ། །​དེ་ཕྱིར་ཟབ་པར་བསྟན་པ་ཡིན། །​ཡང་ནི་སྙིང་གར་ནྲྀ་བསམ་མམ། །​མིང་ཡིག་དང་པོར་གནས་པ་ལས། །​འོད་ཟེར་ལྔ་ཡི་སྦྱོར་བ་ཡིས། །​ཡི་གེ་མ་རུངས་བྱེད་པ་ཡིན། །​སྤྱི་བོ་ནས་ནི་རྐང་པའི་བར། །​མཁས་པས་འོད་ཟེར་ནག་པོས་དགང་། །​འོད་ཟེར་འཚུབ་མས་དགྲ་ཉིད་ཀྱང་། །​སྟེང་དུ་གཡོ་ཞིང་ཡི་གེ་བསྲེགས། །​ནག་པོའི་རྫས་ཀྱི་སྦྱོར་བ་བྱས། །​རཾ་ལས་བྱུང་བའི་གྲུ་གསུམ་དུ། །​སྦྲུལ་ནག་ཚོགས་ཀྱིས་བཀང་བ་ལ། །​ནང་དུ་གདུལ་བྱ་བཀུག་གྱུར་ནས། །​ལྕགས་གཟེ་ཉི་མའི་སྦྱོར་བ་བྱ། །​དྲག་པོ་ཆེན་པོ་བདུད་ཆེན་དང་། །​དབང་ཕྱུག་ལྷ་ཆེན་ལ་སོགས་པ། །​སྦྱོར་བ་འདི་ནི་བྱས་ཙམ་གྱིས། །​རྡོ་རྗེ་བཞིན་དུ་འགྲུབ་པར་འགྱུར། །​ཡང་ན་དབང་ཕྱུག་མཐུན་ཆེན་གྱིས། །​རིགས་པ་འདི་ཡི་སྦྱོར་བ་ལ། །​ཟླ་བ་ཟེར་ལ་དེ་དག་གིས། །​དམིགས་པ་ཆུ་ཡི་ནང་དུ་འབབ། །​སྦྱོར་བ་མཆོག་ལ་གནས་བྱས་ནས། །​དུག་དང་མེ་ཡི་སྦྱོར་བ་ཡིས། །​རྟག་ཏུ་འཆི་བར་འགྱུར་བ་ཡིན། །​ཞེས་པ་འདི་ནི་  ​ བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་གསང་བའི་དམ་ཚིག་ཆེན་པོའོ། །​གཞན་ཡང་དངོས་གྲུབ་སྦྱོར་བ་རྣམས། །​གང་དུ་མཐར་ཕྱིན་བྱེད་པ་ཡི། །​རྡོ་རྗེའི་སྦྱོར་ལ་བརྟེན་པར་བྱ། །​ལས་བཞིའི་རྒྱུ་ལས་བྱུང་བ་ལས། །​ཤིན་ཏུ་མཛེས་པའི་རྡོ་རྗེ་བྱས། །​གང་ལྟར་འདོད་པའི་དབྱིབས་སུ་བསྒྱུར། །​འོད་ཞུ་ཧཱུཾ་ལས་བྱུང་བ་ཡི། །​རྡོ་རྗེ་འབར་བ་འོད་དང་ལྡན། །​དེ་ལས་རྡོ་རྗེ་ཐུགས་མཆོག་སྐུ། །​གཉིས་མེད་ཐིམ་ནས་བྱིན་བརླབས་དང་། །​དབང་བསྐུར་མཆོད་དང་བསྟོད་པ་དང་། །​ལས་བཅོལ་སྔགས་བཟླས་འོད་དུ་ཞུ། །​དེ་ལས་རྡོ་རྗེ་ཁ་དོག་ལྔ། །​གང་གིས་ལས་དང་མཐུན་པར་བསྐྱེད། །​བཛྲ་སཏྭ་ཞེས་པའམ། །​རང་གི་རྩ་བའི་སྔགས་བཟླས་པས། །​ཡེ་ཤེས་རྟགས་རྣམས་བཀུག་བྱ་སྟེ། །​འོད་འགྱུར་སྦྱར་བ་བརྩམ་པར་བྱ། །​གང་ཞིག་འདི་ཡི་སྦྱོར་བ་ཡིས། །​ལས་རྣམས་མ་ལུས་འགྲུབ་པར་འགྱུར། །​དྲིལ་བུ་ཕྲེང་བ་ལ་སོགས་པའང་། །​ལྷག་པར་གནས་པ་ལས་བྱུང་ལས། །​འདི་ཡིས་དངོས་གྲུབ་ཐམས་ཅད་ཀུན། །​འགྲུབ་པར་འགྱུར་གྱི་གཞན་དུ་མིན། །​ཞེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་རྫས་བསྒྲུབ་པའི་དམ་ཚིག་ཆེན་པོའོ། །​ཇི་སྲིད་ཁྲུས་ཀྱི་སྦྱོར་བ་ནི། །​གང་གི་བུམ་པ་སྦྱངས་བྱས་ནས། །​པདྨ་བཞི་ནང་གོས་སྔོན་བསྐྱེད། །​བསྒྲུབ་པའི་ཆོ་ག་རྫོགས་གྱུར་ནས། །​དག་པའི་སྔགས་ཀྱི་སྦྱོར་བ་ཡིས། །​ཡེ་ཤེས་ཆུ་བོ་བྱིན་བརླབས་ཏེ། །​གང་ལ་བཀྲུས་པ་ཙམ་གྱིས་ནི། །​དངོས་གྲུབ་ཐམས་ཅད་འབྱུང་བ་ཡིན། །​གང་ཞིག་དམ་པའི་དོན་ལ་གནས། །​ལྷ་མོ་རྒྱུན་འབབ་ཆུ་བོ་ཡིས། །​གང་དུ་བཀྲུས་པ་ཙམ་གྱིས་ནི། །​འདོད་པ་ཐམས་ཅད་སྒྲུབ་པར་བྱེད། །​ཅེས་བྱ་བ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་རྡོ་རྗེ་ཁྲུས་ཀྱི་དམ་ཚིག་གོ། །​བསམ་གཏན་དག་ལ་མི་གནས་ཤིང་། །​རྟག་ཏུ་དྲག་པོའི་སྔགས་རྩོམ་པ། །​དེ་ཡིས་ནོར་བུ་བཞིན་སྒྲུབ་ཕྱིར། །​སྔགས་ཀྱི་ངེས་པ་བཤད་པར་བྱ། །​ཨོཾ་ན་མོ་བཛྲ་པཱ་ཎི་མ་ཧཱ་ཡཀྵ་སེ་ནཱ་པ་ཏ་ཡེ་བཛྲ་ཀྲོ་དྷ་ནཱི་ལཱཾ་བ་ར་  ​ དྷ་ར་ཧཱུཾ་ཧཱུཾ་ཕཊ། ཨོཾ་ན་མོ་སརྦ་དྷརྨ་ཀུ་རུ་བནྡྷ་ཡེ་ཧཱུཾ་ཕཊ། ཨོཾ་ན་མོ་བཛྲ་ཀྲོ་དྷཱི་ཤྭ་རི་མུ་ཧཱུཾ་ཧཱུཾ་ཕཊ། ཨོཾ་ཤཱནྟིཾ་ཀུ་རུ་སྭཱ་ཧཱ། པུཥྚིཾ་ཀུ་རུ་སྭཱ་ཧཱ། བ་ཤཾ་ཀུ་རུ་ན་མ་ཧྲཱིཿཧཱུཾ་མཱ་ར་ཡ་མཱ་ར་ཡ་ཤ་ཏྲཱུཾ་ཕཊ། ཨོཾ་སྟཾ་བྷ་ཡ་སྟཾ་བྷ་ཡ་ཧཱུཾ་བ་ལིཾ་བ་ལིཾ། གྲྀཧྞ་གྲྀཧྞ། ཁཱ་ཧི་ཁཱ་ཧི་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨཱ་དྱ་ནུཏྤནྣ་བ་ན་ཡེ་ཧཱུཾ་ཕཊ། ཨོཾ་རཏྟཱི་ཤ་ཡེ་དྷ་བ་ར་ཙ་མུ་ཁཾ་ཀུ་རུ་ཧཱུཾ་ཕཊ། ཨོཾ་སརྦ་དེ་བ་མཱ་ར་ཡ་ཚིནྡ་ཚིནྡ་ཧཱུཾ་ཕཊ། བིནྡ་བིནྡ་ཧཱུཾ་ཕཊ། གྲྀཧྞ་གྲྀཧྞ་ཧཱུཾ་ཕཊ། ཧ་ན་ཧ་ན་ཧཱུཾ་ཕཊ། ཏ་ཐཱ་ཡ་ཏ་ཐཱ་ཡ་ཧཱུཾ་ཕཊ། ཛཱ་ལ་ཛཱ་ལ་ཧཱུཾ་ཕཊ། སུ་རུ་སུ་རུ་ཧཱུཾ་ཕཊ། མུ་རུ་མུ་རུ་ཧཱུཾ་ཕཊ། ནཱ་ཤ་ཡ་ནཱ་ཤ་ཡ་ཧཱུཾ་ཕཊ། གྲྀཧྞཱ་པ་ཡ་གྲྀཧྞཱ་པ་ཡ་ཧཱུཾ་ཕཊ། ཧ་ས་ཡ་ན་ཧ་ས་ཡ་ན་ཧཱུཾ་ཕཊ། ཀི་ལི་ཀི་ལི་མཱ་ར་ཡ་ཧཱུཾ་ཕཊ། སྥོ་ཊ་ཡ་སྥོ་ཊ་ཡ་ཧཱུཾ་ཕཊ། ནཱ་ག་རཱ་ཛ་ནཱ་ག་རཀྵ། ཡཀྵ་ཀུ་རུ་སརྦ་ར་ཤ་རཀྵ་རཀྵ། བི་དྷྭནྶ་ཡ་ཧེ་བྷ་ག་བཱན་ཀུ་རུ་ཀུ་རུ། བ་ཤཾ་ཀུ་རུ་ཧཱུཾ་ཕཊ། ཨོཾ་ཨ་པསྨ་ར་བི་ན་ཤི་ཀ་ར་ཧཱུཾ་ཧཱུཾ་སྭཱ་ཧཱ། པྲེ་ཏི་བ་ན་ཤོ་ཀ་ཧཱུཾ་ཕཊ། ཨོཾ་ཤུདྡྷེ་ཤུདྡྷེ་བི་ཤོ་དྷ་བི་ཤོ་དྷ་ནི། སརྦ་པཱ་པཾ་བི་ཤོ་དྷ་ནི་ཧཱུཾ་ཕཊ། ཨོཾ་ཛྭ་ལ་ཛྭ་ལ་སརྦ་པཱ་པཾ་ད་ཧ་ནི་བཛྲ་ཛྭ་ལ་ཧཱུཾ་ཕཊ། ཨོཾ་གུ་ལ་པཱ་ཡ་གུ་ལ་པཱ་ཡ། སརྦ་པཱ་པཾ་དྷརྨཱ་ཤུདྡྷེ་ཤུདྡྷེ་ཧཱུཾ། ཨོཾ་གྲྀཧྞ་སརྦ་ཤ་ཏྲཱུཾ་མཱ་ར་ཡ་མཱ་ར་ཡ་ནཱ་ཤ་ཡ་སརྦ་ད་ཧ་བཛྲ་ཧཱུཾ་ཕཊ། པ་ར་བིཏྟྭ་ན། རཀྵ་བིཏྟྭ་ན། ཡཀྵ་བིཏྟྭན་ཀརྨ་གྷོ་རུ་བིཏྟྭེན་མཱ་ར་ཡ་ཧཱུཾ་ཕཊ། ཅེས་པ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཇི་སྲིད་དུ་རྡོ་རྗེ་སྔགས་བསྒྲུབ་པའི་དམ་ཚིག་ཆེན་པོའོ། །​དེ་ནས་གཞན་ཡང་བཤད་བྱ་བ། །​གང་ཞིག་མཆོག་གི་དོན་བསྒྲུབ་པ། །​དེ་ཡིས་ནོར་བུ་བཞིན་སྒྲུབ་ཕྱིར། །​དེ་ཉིད་རྒྱན་ནི་བཤད་པར་བྱ། །​གང་ཞིག་ནོར་བུ་འཕེལ་བྱེད་པ། །​དེ་ཡིས་རྟག་ཏུ་དོན་འདི་བསམ། །​སྙིང་གར་བཅུ་དྲུག་བརྒྱད་དམ་བཞི། །​དབུ་ནས་ཐབས་དང་ཤེས་རབ་འབར། །​དཀར་ཞིང་ཟླུམ་པའི་ཐིག་ལེ་བསམ། །​འབྱུང་བཞི་དང་པོ་ཡི་གེ་བརྒྱད། །​གཡས་དང་གཡོན་དུ་བསྒོམ་པར་བྱ། །​དེ་ལས་བྱུང་བ་ལྔའམ་བཅུས། །​ཐིག་ལེ་དག་ལ་བརྟེན་ནས་ནི། །​དབང་པོའི་རྒྱུ་བ་དགག་པར་བྱ། །​འབྱུང་བ་དང་ནི་འཇུག་པ་དང་། །​གནས་པ་གཉིས་ཀྱི་བདག་ཉིད་ཅན། །​གང་  ​ དག་འདི་ལ་རྟག་གནས་ནས། །​རྣལ་འབྱོར་བདེ་བ་མྱོང་བར་བྱེད། །​ཡང་ན་སྙིང་ག་ནས་བྱུང་བ། །​ལྔའམ་ཁྲག་དང་ཆུ་དང་བྱང་ཆུབ་སེམས། །​མདུང་དང་རལ་གྲིའི་སྦྱོར་བ་ཅན། །​མགྲིན་པའི་པདྨ་ཁ་བྱེ་བསམ། །​ཕྱོགས་སུ་གཞོལ་བ་སློབ་པ་ནི། །​ཁ་བྱེ་ཐིག་ལེ་འགྲོ་འོང་བདག །​འབྱུང་དང་འཇུག་པ་འདིར་བསླབས་ནས། །​རྣལ་འབྱོར་བདེ་བ་མྱོང་བར་བྱེད། །​རེ་རེའམ་ནི་ལྔ་ཡི་བར། །​སློབ་མ་རྣལ་འབྱོར་བདེ་བའི་ལམ། །​སྣང་མཐའ་ཡས་ཀྱི་གནས་དག་ན། །​བཞི་བཅུའམ་ནི་སུམ་ཅུ་གཉིས། །​བཅུ་དྲུག་བརྒྱད་ཀྱི་རྣམ་པ་ལ། །​འབྱུང་བཞི་ཨཱ་ལི་བཅུ་དྲུག་ནི། །​གཡས་དང་གཡོན་དུ་འཁོར་བར་བྱེད། །​གང་ཞིག་དབུས་ནས་དཔའ་བོ་སྟེ། །​དབང་པོའི་རྒྱུ་བ་འགོག་པ་དང་། །​བདེ་ཆེན་ཁ་བྱེ་དེ་བཞིན་དུ། །​འབྱུང་འཇུག་འདི་ལ་གནས་པ་ནི། །​རྟག་ཏུ་བདེ་བ་ཆེན་པོ་བསྒྲུབ། །​གང་ཞིག་སྤྱི་བོའི་ཁང་པ་རུ། །​བདུན་ཅུ་གཉིས་སམ་དྲུག་ཅུ་བཞི། །​སུམ་ཅུ་རྩ་གཉིས་བརྒྱད་དང་བཞི། །​ཨཱ་ལི་གཉིས་དང་ཀཱ་ལི་གཅིག །​འབྱུང་བ་བཞི་དང་ཡང་དག་ལྡན། །​སྟེང་དང་འོག་ཏུ་རྒྱུ་བའི་ཚུལ། །​དབང་པོ་འགེངས་པར་བྱེད་པའམ། །​ཡང་ན་ཚངས་དང་སྨིན་མཚམས་བར། །​རྩ་ལྔ་ཁ་འབྱེད་སྦྱོར་བར་བྱེད། །​ལྟེ་བ་དཔའ་བོ་གསང་བའི་བདག །​བརྒྱད་དང་ཉི་ཤུའི་སྦྱོར་བའམ། །​ཕྱེད་བཅས་ཨཱ་ལི་ཀཱ་ལི་འབར། །​གང་ཞིག་དཔའ་བོ་རླུང་སྟོབས་ཀྱིས། །​རྩ་ལྔ་སྙིང་གར་སློབ་པ་དང་། །​དབང་པོ་འགེགས་པར་བྱེད་པ་ཡིན།ཁ་ཅིག་སློབ་པའི་དུས་དག་ཏུ། །​ཉི་མ་རྡོ་རྗེ་སྦྱོར་བ་སྟེ། །​ལ་ལ་ཡི་གེ་ཐིག་ལེར་འདོད། །​བཞི་ནི་སོ་སོར་སློབ་པ་སྟེ། །​གཅིག་ནི་མདུད་པར་སློབ་པའོ། །​གང་ཞིག་འདི་ལ་རྟག་གནས་ནས། །​བདེ་བ་ཆེན་པོ་སྒྲུབ་པར་བྱེད། །​གཞན་གྱི་སྦྱོར་བས་མ་གསུངས་སོ། །​ཡང་ན་དབང་པོ་འགེགས་པ་དང་། །​རྩ་ལྔའི་སྦྱོར་བ་མ་གསུངས་ཏེ། །​གང་ཞིག་འདི་ཡི་སྦྱོར་ལ་གནས། །​དབབ་དང་བཟློག་པས་འགྲུབ་པ་ཡིན། །​ཇི་སྲིད་འཁོར་ལོ་གོང་མ་ལ། །​དེ་ཡི་སྦྱོར་བ་མ་གསུངས་ཏེ། །​གང་ཞིག་རྡོ་རྗེའི་སྦྱོར་བ་ཡི། །​བཞི་པོ་འདི་ནི་བརྩམ་  ​ པར་བྱ། །​སུམ་ཅུ་གཉིས་སམ་བཅུ་དྲུག་དང་། །​བརྒྱད་དང་བཞི་ཡི་རྣམ་པ་ལ། །​བཞི་པོ་ཁོ་ནའི་སྦྱོར་བ་ཡིས། །​དབབ་དང་བཟློག་པར་བྱ་བའམ། །​བརྒྱད་དང་གཉིས་ལ་བརྟེན་པ་དག །​དབབ་པ་གོང་འོག་གཞན་དུ་སྦྱོར། །​དབབ་པས་དགའ་བ་བསྐྱེད་པ་དང་། །​བཟློག་པས་དགའ་བ་བསྐྱེད་པ་དང་། །​བར་དུ་སྐྱེ་དབར་གྱུར་པ་དང་། །​གང་ཞིག་རྒྱུན་ལ་སྐྱེ་བ་དང་། །​འདི་དག་རིགས་ཀྱི་དབང་དུ་གསུངས། །​གང་ཞིག་རིགས་གཞན་སྦྱོར་བ་ལ། །​རིགས་གཞན་ཕོ་ཉའི་སྦྱོར་བ་བྱ། །​གང་ཚེ་རང་གི་རིགས་མཐུན་པ། །​བྱིན་གྱིས་བརླབས་ནས་གཉིས་མེད་སྦྱོར། །​རྟག་ཏུ་དམ་པ་བདེ་བ་འབབ། །​འདི་ཡི་སྦྱོར་བས་དགའ་བ་རྣམས། །​རིམ་སྐྱེ་ཕྱག་རྒྱའི་དངོས་གྲུབ་འགྲུབ། །​གང་ཞིག་འདི་ཡི་སྦྱོར་བ་ཡང་། །​ལས་ལས་བསྐྱེད་པའི་བུ་མོ་དང་། །​ཡེ་ཤེས་བུ་མོ་སྤྲུལ་པ་དང་། །​གཡོན་གྱི་ཡུམ་དང་སྙིང་ག་ལས། །​བྱུང་བའི་བུ་མོ་སྦྱོར་བྱེད་པ། །​འདི་ལ་བརྟེན་ནས་རྣལ་འབྱོར་པའི། །​ཡེ་ཤེས་སྐྱེད་པར་བྱེད་པ་ཡིན། །​ཐ་མའི་ལས་ཀྱི་དུས་དག་ཏུ། །​རྐེད་པ་ཐིག་གུས་བཅིང་བ་དང་། །​དབུགས་ཀྱི་ལྕགས་ཀྱུས་བཟློག་པ་ཡང་། །​འདི་ཡིས་འབྱུང་གི་གཞན་དུ་མིན། །​གང་ཞིག་སྦྱོར་བ་གཞན་དག་ཀྱང་། །​ཉི་མ་མེ་ནི་ལྟེ་བར་འབར། །​སྤྱི་བོའི་བྱང་ཆུབ་སེམས་བཀུག་ནས། །​དགའ་བ་བདེ་བ་འགྲུབ་པ་དང་། །​རྟག་ཏུ་གཞན་ནས་འབར་བ་ཡིས། །​རྩེ་མོ་ལས་ནི་འབར་བ་དང་། །​གང་འདིར་བྱང་ཆུབ་སེམས་དག་གི །​བཟློག་པ་རླུང་སྔོན་བསྐྱེད་པ་དང་། །​འབར་བ་རང་གི་གནས་དག་ཏུ། །​གང་ཞིག་འདི་ཡིས་བྱེད་པ་དག །​རྣལ་འབྱོར་པས་ནི་སྤྱད་པར་བྱ། །​ཡང་ན་འབྱེད་འཛུམས་སྦྱོར་བ་ཡིས། །​ལས་ཀྱི་རླུང་བསྐུལ་སངས་རྒྱས་རྣམས། །​འོག་མིན་གནས་ནས་རབ་བཀུག་སྟེ། །​ཞིང་ཁམས་བརྒྱད་ལ་སོགས་པ་བཀུག །​རྣལ་འབྱོར་ཡེ་ཤེས་དངོས་གྲུབ་འགྱུར། །​རྣལ་འབྱོར་མ་ནི་ཐམས་ཅད་ཀྱི། །​ཐོད་པ་བྱང་ཆུབ་སེམས་བཀང་ལ། །​གང་གིས་དམིགས་པ་དེ་དག་གིས། །​རྟག་ཏུ་བདེ་བ་ཆེན་པོ་འགྲུབ། །​ཐབས་ནི་ཀུན་རྣམས་མ་ལུས་པས། །​རི་ལུའི་ཕྲེང་བ་  ​ མགུལ་ན་ཐོགས། །​སྦྲུལ་གྱི་ཞགས་པའི་སྦྱོར་བ་ཡིས། །​ཀུན་དུ་འཁྱུད་པས་དངོས་གྲུབ་འབྱུང་། །​གང་དུ་རྣལ་འབྱོར་མ་རྣམས་ལ། །​རྟག་ཏུ་བདེ་བ་སྟེར་བྱེད་པ། །​སྣ་ཚོགས་དཔལ་ལྡན་རྡོ་རྗེ་ཅན། །​འདི་ལ་དམིགས་པས་རྣལ་འབྱོར་པའི། །​འདོད་པ་རྡོ་རྗེ་བཞིན་དུ་འགྲུབ། །​གང་ཞིག་གཙོ་བོའི་སྦྱོར་བ་ལ། །​དམིགས་ནས་གསལ་བར་འགྱུར་བའི་ཚེ། །​ཞིང་ཁམས་གང་དང་གང་རུང་བར། །​སྤྲུལ་པའི་བྱིན་རླབས་ཕྱོགས་བཅུར་འགྱེད། །​གང་ཚེ་དེ་ཡི་སྦྱོར་བ་ཡིས། །​ཞིང་ཁམས་ཡོངས་སུ་གྱུར་ནས་ནི། །​ཐམས་ཅད་བདེ་བ་ཆེན་པོར་འགྲུབ། །​ཡང་ན་རྣལ་འབྱོར་བདེ་ཆེན་པོར། །​གསལ་ནས་ཁྱབ་པས་སྤུ་ལྡང་ཞིང་། །​སྣང་བ་གསུམ་ནི་འབྱུང་བར་འགྱུར། །​རྣལ་འབྱོར་པ་ནི་ཐམས་ཅད་ཀྱིས། །​བདེ་བ་ཆེན་པོ་སྐྱེད་པར་བྱེད། །​ཡང་ན་འཁོར་ལོའི་སྦྱོར་སྤངས་པས། །​གནས་ནི་བཞིའམ་བརྒྱད་དག་དང་། །​བཅུ་དྲུག་གནས་སུ་ཐིག་ལེ་བསྒོམ། །​ཐམས་ཅད་འཕོ་དང་འཇུག་པ་ལ། །​རྣལ་འབྱོར་བདེ་བ་སྐྱེད་པར་བྱེད། །​གང་ཞིག་འདི་ལ་རྟག་གནས་ན། །​ཟླ་བ་དྲུག་གམ་བཅུ་གཉིས་སམ། །​དེ་ལས་གྱུར་པའི་སྦྱོར་བ་ཡིས། །​རྣལ་འབྱོར་དངོས་གྲུབ་འགྲུབ་པར་བྱེད། །​སངས་རྒྱས་བྱང་ཆུབ་སེམས་དཔའ་དང་། །​རྣལ་འབྱོར་ཕོ་དང་རྣལ་འབྱོར་མོ། །​ཕོ་ཉ་འཁོར་ཚོགས་ཐམས་ཅད་ཀྱིས། །​རྟག་ཏུ་བདེ་བ་སྟེར་བར་བྱེད། །​བདུད་དང་གནོད་སྦྱིན་ལ་སོགས་པ། །​གང་གིས་གནོད་པའི་ཚོགས་རྣམས་ཀུན། །​མ་ལུས་ཀུན་དུ་ཞི་བར་འགྱུར། །​གང་ཞིག་དོན་འདི་ལོག་རྟོག་ཅན། །​དབྱར་གྱི་ཙནྡན་ལྟ་བུ་ལ། །​གང་ཞིག་སྟེར་བར་འགྱུར་བ་སྟེ། །​རྟག་ཏུ་བརླག་པར་འགྱུར་བ་ཡིན། །​གསང་བའི་དོན་རྣམས་ཐམས་ཅད་ཀུན། །​དྲི་མཆོག་ག་བུར་བཞིན་དུ་བཙའ། །​གང་ཞིག་འདི་ལས་ལོག་པ་ལ། །​འབྲས་བུ་མེད་ཅིང་ངན་སོང་ལྟུང་། །​མཁའ་འགྲོ་བྱད་མ་སྲིན་པོ་དང་། །​རོ་ལངས་ལ་སོགས་ཀུན་གྱིས་གསོད། །​སེང་གེའི་འོ་མ་སྣོད་ནང་དུ། །​བླུགས་པ་ཇི་བཞིན་དངོས་གྲུབ་མེད། །​ཙནྡན་སྦྲུལ་གྱི་སྙིང་པོ་བཞིན། །​མཁས་པས་བསྟན་པ་མི་སྟེར་བར། །​གླེགས་བམ་མཐོང་ནས་ཁེངས་འགྱུར་བ། །​དེ་  ​ ལ་གསང་བ་བསྟན་མི་བྱ། །​གང་ཞིག་སྣོད་ལྡན་ངང་ཚུལ་ཅན། །​ལུས་དང་ལོངས་སྤྱོད་གཏོང་བ་དང་། །​སོམ་ཉི་མེད་ཅིང་གསང་ལ་དང་། །​སྒང་བུ་དམའ་ཞིང་སེམས་ཅན་གསོད། །​རྟག་ཏུ་མཁས་པས་དེ་ལ་སྦྱིན། །​བདག་འདྲ་རྨོངས་པས་སྒྲུབ་པའི་ཐབས་འདི་བརྩམས་པར་མི་རིགས་ན། །​སེམས་ཅན་དོན་དུ་འགྱུར་ལ་ཕན་ཕྱིར་བདག་གིས་བརྩམས། །​འདི་ལ་ཉེས་པར་གྱུར་པ་ཅི་མཆིས་པ། །​མཁས་དང་དམ་པ་རྣམས་ལ་བཟོད་པར་གསོལ། །​བདག་གིས་སྒྲུབ་པའི་ཐབས་ནི་བརྩམས་པའི་དགེ་བ་ཡིས། །​གང་གིས་ལེགས་གསུངས་རྒྱལ་བའི་བསྟན་པ་ཀུན་རྒྱས་ཏེ། །​རྟག་ཏུ་བདེ་བ་མཆོག་བསྒྲུབ་དམ་པ་དེ་ཡི་ཞལ་མཐོང་ནས། །​འགྲོ་རྣམས་དངོས་གྲུབ་ཀུན་ཐོབ་རྟག་ཏུ་སྡུག་བསྔལ་བྲལ་བར་ཤོག། །​ ༄༅༅། །​རྒྱ་གར་སྐད་དུ། ཏཏྟྭ་པྲ་དཱི་པཾ་ནཱ་མ་བྲྀཏྟི། བོད་སྐད་དུ། དེ་ཁོ་ན་ཉིད་ཀྱི་སྒྲོན་མ་ཞེས་བྱ་བའི་འགྲེལ་པ། དཔལ་རྡོ་རྗེ་ཅན་ལ་ཕྱག་འཚལ་ལོ། །​འདིར་བསྟན་བཅོས་རྩོམ་པར་འདོད་པས། ཐོག་མ་ཉིད་དུ་བརྗོད་པར་བྱ་བ་དང་དགོས་པ་དང་། འབྲེལ་པ་དང་། དགོས་པའི་དགོས་པ་མ་བསྟན་ན་རྟོག་པ་སྔོན་དུ་གཏོང་བ་རྣམས་འཇུག་པར་མི་འགྱུར་རོ། །​འདི་ལྟར་བསྟན་བཅོས་འདིའི་བརྗོད་པར་བྱ་བ་ནི། ཅི་ཞིག་ཅེས་བྱ་བ་ལ་སོགས་པ་ལ་ཚོལ་བར་མི་འགྱུར་རོ། །​གལ་ཏེ་བརྗོད་པར་བྱ་བ་ལ་སོགས་པ་བསྟན་ཀྱང་མཆོག་ཏུ་གྱུར་པར་མ་བསྟན་ན། དམན་པ་ལ་ནི་མཁས་པ་དག་འཇུག་པར་མི་འགྱུར་རོ། །​གལ་ཏེ་མཆོག་ཏུ་གྱུར་པའང་གཞན་གྱིས་བསྒྲུབས་ན་ནི་མ་ཡིན་ཏེ། བསྟན་བཅོས་འདི་དགོས་པ་མེད་པ་ཉིད་དོ། །​དེ་ལྟ་བས་ན་བརྗོད་པར་བྱ་བ་ནི་གང་ཞིག་དགོས་པ་དང་འབྲེལ་པ་དང་། དགོས་པའི་དགོས་པ་ནི་གང་ཞིག་ཡིན་ཞེ་ན། འདིར་བརྗོད་པར་བྱ་བ་ནི། བསྐྱེད་པའི་རིམ་པ་དང་། རྫོགས་པའི་རིམ་པ་སྤྱོད་པ་དང་བཅས་པ་ཡོངས་སུ་རྫོགས་པའོ། །​ཉན་པ་པོས་གཞུང་ཇི་ལྟ་བ་བཞིན་དུ་རྟོགས་པ་ནི་དགོས་པའོ། །​དེ་ཡང་བསྟན་བཅོས་འདི་མེད་ན་མི་འབྱུང་བའི་ཚུལ་གྱིས་འབྲེལ་པའོ། །​དེས་རང་གཞན་གྱི་དོན་ཕུན་སུམ་ཚོགས་པར་འགྱུར་བ་  ​ ནི་ཡང་དགོས་པའི་དགོས་པའོ། །​དེ་ལྟར་བརྗོད་པར་བྱ་བ་ལ་སོགས་པ་བསྙད་ནས་ད་ནི་ཡོན་ཏན་བརྗོད་པ་སྔོན་དུ་འགྲོ་བས་ཕྱག་འཚལ་བ་བསྟན་པའི་ཕྱིར། གང་ཞིག་གིས་ནི་བདེ་བ་འཐོབ་ཅིང་སྡུག་བསྔལ་སྤོང་འདོད་པ། །​ཞེས་བྱ་བ་ལ་སོགས་པ་སྨོས་ཏེ། ཐེག་པ་ཆེན་པོའི་རིགས་ཅན་གང་གིས་འཁོར་བའི་ཉེས་པ་སྤོང་བ་དང་། མྱ་ངན་ལས་འདས་པའི་བདེ་བ་བླ་ན་མེད་པ་ཐོབ་པར་འདོད་པས་ན། ནོར་བུ་བཞིན་དུ་བསྒྲུབ་པ་ནི་ཐོགས་པ་མེད་པར་བསྒྲུབ་པར་བྱ་བའི་ཕྱིར་རོ་ཞེས་པས་དགོས་པའི་དགོས་པ་བསྟན་ཏོ། །​བདེ་བའི་མཆོག་ནི་ཕྱག་ན་རྡོ་རྗེ་ཡོན་ཏན་ཕུན་སུམ་ཚོགས་པའི་བདག་ཉིད་ཅན་ཏེ་དེ་ལ་གུས་པས་ཕྱག་འཚལ་ལོ། །​དེ་ནས་བརྩམ་པར་བྱ་བའི་གཞི་བསྟན་པར་བྱ་བའི་ཕྱིར་སྒྲུབ་པའི་ཐབས་མཆོག་དེ་ཉིད་སྒྲོན་མ་ཞེས་སྨོས་ཏེ་སེམས་ཅན་རྣམས་ལ་དམ་པ་སྦྱིན་པར་བྱེད་པས་སྒྲུབ་ཐབས་ཏེ།གང་གིས་ལས་གཞན་པའི་མཆོག་ཏུ་གྱུར་པའི་ཕྱིར་དེ་སྐད་ཅེས་བྱའོ། །​དེ་བསྟན་པའི་ལུང་བསྟན་པའི་ཕྱིར་གསང་བའི་རྒྱུད་རྣམས་ལ་བརྟེན་ཅིང་ཞེས་པ་དེ་ཁོ་ན་ཉིད་གསང་བ་ལ་སོགས་པའི་རྒྱུད་རྣམས་ལ་བརྟེན་པའོ། །​གཞན་ཡང་གང་ལས་འོངས་པ་ཞེས་པ་ནི་རིམ་པ་ནས་བརྒྱུད་པའི་དོན་ཇི་ལྟ་བ་བཞིན་དུ་བཤད་པར་བྱའོ། །​འདི་སྐད་དུ་སྟོན་ཏེ་གང་གི་ཕྱིར་དེ་བཞིན་གཤེགས་པའི་གསང་བའི་དོན་རྣམས་ཐོབ་པར་བྱ་བའི་ཕྱིར་སྒྲུབ་པའི་ཐབས་སུ་ཕུན་སུམ་ཚོགས་པ་བརྩམ་པར་བྱའོ། །​དེའི་བར་དུ་གཅོད་པའི་བགེགས་ཉེ་བར་ཞི་བར་བྱ་བའི་ཕྱིར་སྔོན་དུ་རང་དད་པའི་ལྷ་ལ་ཕྱག་འཚལ་བ་བརྩམ་པར་བྱའོ། །​གལ་ཏེ་དེ་བཞིན་གཤེགས་པའི་གསང་བའི་དོན་རྣམས་ཞེས་བྱ་བ་དེ་ལས་གཞན་པ་ཞིག་ཏུ་གྱུར་ན་ནི་ཐུག་པ་མེད་པར་འགྱུར་རོ། །​དེ་ལ་གཞན་ཡོད་པར་ཡང་མ་གྲུབ་སྟེ། རེ་བ་རྣམ་པར་ཆད་པའི་ཕྱིར་རོ། །​རིགས་དམན་པར་གྱུར་པའང་མ་ཡིན་ཏེ། དགོས་པ་ཐམས་ཅད་འདིའི་ནང་དུ་འུབ་ལ་ཡང་དག་པར་འདུས་པའོ། །​གསང་བའི་དོན་ཡང་རྣམ་པ་གཉིས་ཏེ་ལམ་དང་འབྲས་བུའོ། །​ལམ་ནི་བསྐྱེད་པ་དང་རྫོགས་པའི་རིམ་པ་སྤྱོད་པ་དང་བཅས་པའོ། །​འབྲས་བུ་ནི་  ​ དངོས་གྲུབ་གཉིས་ཏེ། ཇི་སྐད་དུ། རྒྱལ་བས་བསྟན་པའི་ཆོས་རྣམས་ཀུན། །​ལམ་དང་འབྲས་བུ་གཉིས་སུ་འདུས། །​ཞེས་བྱ་བ་ལ་སོགས་པའོ། །​ལམ་དང་འབྲས་བུ་ནི་རྒྱུད་ཀྱི་བརྗོད་པར་བྱ་བ་མ་ལུས་པ་ཐམས་ཅད་རབ་ཏུ་བསྡུས་པར་གྱུར་ལ། དེ་ཡང་དེ་བཞིན་གཤེགས་པ་རྣམས་ཀྱིས་གསུངས་པའི་ཕྱིར་རོ། །​ཡང་དེ་ཉིད་རྩོམ་པ་དགོས་པ་མེད་དོ་ཞེ་ན། མེ་ཡིན་པའི་ཕྱིར། གང་གིས་ནི་ལེགས་པའི་དོན་གསུམ་པ་ནི། དེ་ཁོ་ན་ཉིད་དང་སྤྱོད་པར་བཅས་པ་སྟེ། གསུངས་ཀྱང་དོན་ཡོད་ཅེས་མི་མཐུན་པའི་རྒྱན་དང་བཅས་པའོ། །​ཅིའི་ཕྱིར་ཞེ་ན། གསལ་མ་བྱས་པ་ཞེས་པ་དེ་ཁོ་ན་ཉིད་ལ་སོགས་པ་ཅི་ལྟ་བ་བཞིན་གསལ་བར་མ་བྱས་པའི་ཕྱིར་རོ། །​དེ་ལྟར་ཡང་གསུངས་པ། རྫོགས་སངས་རྒྱས་ནི་མྱ་ངན་འདས། །​བསྟན་པ་རྣམས་ནི་བློ་ལ་བསྐལ། །​ཞེའོ། །​གལ་ཏེ་དེ་ལྟ་ནའང་བསྟན་བཅོས་གཞན་བསྟན་པ་ཉིད་དོ་ཞེ་ན། དེས་བྱས་བྱས་པ་མེད་མཐོང་ཞེས་པ་སློབ་དཔོན་གཞན་གྱིས་བྱས་པའི་བསྟན་བཅོས་དག་ལའང་དེ་ཁོ་ན་ཉིད་སྤྱོད་པ་བསྟན་པ་དང་བཅས་པ་ཡོངས་སུ་རྫོགས་པ་མེད་པའི་ཕྱིར་བྱས་པ་མ་ཡིན་པར་མཐོང་སྟེ།དེའི་ཕྱིར་དེ་ཁོ་ན་ཉིད་སྤྱོད་པ་དང་བཅས་པ་ཡོངས་སུ་རྫོགས་པའི་གསང་བ་འདི་ལ་དགའ་བ་སྐྱེས་ཞེས་སྨོས་ཏེ། འདིས་ནི་དངོས་སུ་སྙིང་རྗེ་ལ་དགའ་བ་ཞེས་སྨོས་ཏེ། གང་གི་འབྲས་བུར་གྱུར་པ་དེ་ལ་དེ་སྐད་ཅེས་བྱའོ། །​འདིར་སྒྲུབ་པ་པོའང་ཅི་ལྟ་བུ་ཞིག་གཟུང་བར་བྱ་ཞེ་ན། ལྟ་སྤྱོད་དབང་དང་ཞེས་བྱ་བ་ལ་སོགས་པ་སྨོས་ཏེ། ལྟ་བ་ནི་ཡང་དག་པའི་ལྟ་བ་དང་ལོག་པའི་ལྟ་བ་སྟེ། དངོས་པོ་དང་མཐུན་པའི་ཕྱིར་རོ། །​དེ་དང་བླང་བྱ་དང་སྤང་བྱའི་ཚུལ་དུ་ལྡན་པ་སྟེ། ཁོང་དུ་ཆུད་པའོ། །​སྤྱོད་པ་ནི་སྤྲོས་པ་དང་བཅས་པ་དང་། སྤྲོས་པ་མེད་པ་དང་།ཤིན་ཏུ་སྤྲོས་པ་མེད་པའོ། །​དབང་ནི་བུམ་པའི་དབང་ལ་སོགས་པའོ། །​དམ་ཚིག་ནི་རྡོ་རྗེ་སློབ་དཔོན་ལ་སོགས་པའི་རྟེན་ཅན་འདའ་བར་བྱ་བ་མ་ཡིན་པ་རྣམས་སོ། །​ལྡན་ཞེས་པ་ནི་རེ་རེ་ལའང་སྦྱོར་རོ། །​དགེ་བའི་ཆོས་ནི་དད་པ་ལ་སོགས་པ་སྟེ། གང་གིས་དེ་ལ་ཤིན་  ​ ཏུ་ཕན་འདོགས་པ་དང་མཛེས་པར་བྱ་བའི་ཕྱིར་བརྒྱན་པའོ། །​དེའི་མིང་ཅི་ཞེ་ན། །​རྣལ་འབྱོར་སྣོད་ཅན་ཏེ། ཡང་དག་པའི་གདམས་ངག་དང་དངོས་གྲུབ་ཀྱི་སྣོད་དུ་གྱུར་པ་ཉིད་དོ། །​དེའི་བསམ་པ་ཇི་ལྟ་བ་བཞིན་ཞེ་ན། ཡང་དག་བྱང་ཆུབ་ཡིད་ལ་བཞག །​ཅེས་པ། སེམས་ཅན་གྱི་དོན་གྱི་ཕྱིར་ལམ་དང་འབྲས་བུ་ལ་གནས་པར་བྱའོ་ཞེས་ཡིད་ལ་བྱས་པས་སོ། །​འདི་ནི་འདི་སྐད་དུ་སྟོན་ཏེ་ཇི་སྐད་སྨོས་པའི་ཆོས་དང་ལྡན་པའི་རྣལ་འབྱོར་པ་ཞིག་གིས་ཐོག་མ་ཉིད་དུ་ལས་གང་བརྩམ་ཡང་བྱང་ཆུབ་ཏུ་སེམས་བསྐྱེད་ལ་འཇུག་པར་བྱའོ་ཞེས་བྱ་བའི་དོན་ཏོ། །​རྣལ་འབྱོར་སྣོད་ཅན་ཡང་རིགས་མཆོག་ཏུ་གྱུར་པ་བཟུང་བའི་ཕྱིར་ཏེ། འདི་ལྟར་གསང་བ་འདི་ཐུན་མོང་མ་ཡིན་པའི་ཕྱིར་རོ། །​གལ་ཏེ་རྣལ་འབྱོར་སྣོད་ཅན་གྱི་མཚན་ཉིད་མ་བསྟན་ན། གསང་བ་ལ་ནི་གནས་པ་སེམས་ཅན་དེ་བྱང་ཆུབ་སེམས་དཔའ་སེམས་དཔའ་ཆེན་པོ་ཡང་ཆེན་པོ་འདི་མིང་ལས་ལྡོག་པའི་ཕྱིར་རོ། །​ཇི་ལྟར་ན་ཆེན་པོ་ཡིན་ཞེ་ན། ཆེན་པོ་དགུ་དང་ལྡན་པའི་ཕྱིར་ཏེ། རིགས་ཆེན་པོ་ནི་སངས་རྒྱས་ཀྱི་རིགས་སུ་ངེས་པར་བྱེད་པའི་ཕྱིར་རོ། །​རྩོམ་པ་ཆེན་པོ་ནི་རང་གཞན་གྱི་དོན་ཕུན་སུམ་ཚོགས་པ་བརྩོན་པའི་ཕྱིར་རོ། །​མོས་པ་ཆེན་པོ་ནི་མོས་པ་རབ་ཀྱི་རབ་ཉིད་དོ། །​དམིགས་པ་ཆེན་པོ་ནི་སྐུ་གསུམ་མཛད་པ་དང་བཅས་པ་ལ་དམིགས་པའི་ཕྱིར་རོ། །​འབྲས་བུ་ཆེན་པོ་ནི་ཐོབ་པར་བྱ་བ་ཐོབ་པའི་ཕྱིར་རོ། །​དུས་ཆེན་པོ་ནི་ཚེ་གཅིག་གིས་སངས་རྒྱས་པར་འགྲུབ་པར་བྱ་བའི་ཕྱིར་རོ། །​ལས་ཆེན་པོ་ནི་སྒྲིབ་པ་ཐམས་ཅད་སྤོང་བར་བྱེད་པའི་ཕྱིར་རོ། །​བྱིན་གྱིས་བརླབས་ཆེན་པོ་ནི་གནས་ཐམས་ཅད་མཆོད་པར་འོས་པའི་ཕྱིར་རོ། །​སྤོང་བ་ཆེན་པོ་ནི་སེམས་བསྐྱེད་ནས་དེའི་བར་དུ་གཅོད་པའི་ཆོས་སྤོང་བའི་ཕྱིར་རོ། །​གལ་ཏེ་དེའི་མཚན་ཉིད་མ་བསྟན་ན་ཐོག་མ་ཉིད་དུ་རིགས་དམན་པ་འཇུག་པར་བྱེད་དོ། །​དེ་ནས་ནི་སྐྲག་པ་དང་སྐུར་པ་འདེབས་པར་འགྱུར་རོ། །​དེ་ནས་ཆོས་དེ་དག་ལས་ལྡོག་པར་འགྱུར་རོ། །​དེ་བས་ན་རྣལ་འབྱོར་གྱི་མཚན་ཉིད་སྨོས་པ་ནི་དགོས་པ་དང་བཅས་པ་ཉིད་དོ། །​དེ་ལྟ་བུའི་རྣལ་འབྱོར་པས་གནས་གང་དུ་གྲུབ་ཅེ་ན།  ​ གནས་ནི་རི་དང་ཡུལ་ཁམས་ཞེས་བྱ་བ་ལ་སོགས་པ་སྨོས་ཏེ། དེ་ལ་རི་དང་ཡུལ་ཁམས་དང་ནི། རི་དང་ཡུལ་ཁམས་ཉིད་དོ། །​ཇི་ལྟ་བུ་གཟུང་ཞེ་ན། ཡོན་ཏན་ཐམས་ཅད་ལྡན་པ་ནི་ཡིད་དུ་འོང་ཞིང་བསམ་གཏན་ལ་ཕན་པའི་ཆོས་ཉེ་བར་གནས་པའོ། །​མངོན་སུམ་གྱིས་མ་སྨད་པ་ནི་མངོན་སུམ་གྱིས་མ་སྨད་པ་སྟེ། གང་གི་མངོན་སུམ་དུ་རི་སེང་གེའམ་རྡོ་རྗེ་ལ་སོགས་པ་ལྟ་བུར་སྣང་བའོ། །​གྲགས་པས་མ་སྨད་པ་ནི་ཐམས་ཅད་དུའང་མཆོག་ཏུ་གྱུར་པར་གྲགས་པ་སྟེ། དེས་བར་ཆད་ཀྱི་ཆོས་ཐམས་ཅད་སྤོང་བར་འགྱུར་ཏེ།དེར་ཡང་སྔོན་དུ་འགྲོ་བའི་ཆོ་ག་བསྟན་པའི་ཕྱིར་རོ། །​སྐད་ཅིག་ཕྱག་ན་རྡོ་རྗེ་གསལ་ཞེས་བྱ་བ་ལ་སོགས་པ་སྨོས་ཏེ། དེ་ལ་སྐད་ཅིག་ནི་དྲན་པ་ཐམས་ཅད་དེ། དེས་ཕྱག་ན་རྡོ་རྗེའི་སྐུར་རང་གསལ་བར་བྱ་བའོ། །​འདི་ཡིས་གདུག་པ་ཅན་རྣམས་ལ། །​གཞན་དུ་འགྲོ་བའི་བཀའ་བསྒོ་ཞེས་པ་ནི།གནས་འདིར་བདག་ཆེ་གེ་མོ་ཞིག་བྱེད་ཀྱིས་མ་འདུག་ཅིག་ཅེས་བསྒོའོ། །​གལ་ཏེ་མི་འགྲོ་བར་འགྱུར་ན། དེ་དེའི་ཆོ་ག་ནི། རྡོ་རྗེ་འཁོར་ལོའི་ཐོག་གིས་གསད། །​ཅེས་པ། རྡོ་རྗེ་དང་འཁོར་ལོའི་དབྱུག་ཏོ་དང་། རལ་གྲི་དང་། རྒྱ་གྲམ་དང་། ཕུར་པ་ལ་སོགས་པའི་མཚོན་ཆའི་ཚོགས་ཧཱུཾ་ཞེས་པས་སྣའི་དབུགས་ལས་བཏོན་ཏེ། གདུག་པ་ཅན་རྡུལ་བཞིན་དུ་གྱུར་པར་བསྒོམ་པར་བྱའོ། །​དེ་འོག་ཁང་པ་བསྒོམ་ཞེས་པ་རང་གི་ས་བོན་ལས་མདུན་དུ་ཧ་ལྗང་གུ་ལས་རྡོ་རྗེ་རྒྱ་གྲམ་དུ་གྱུར་ཏེ། དེ་ལས་འོད་ཁ་དོག་སྣ་ཚོགས་འཕྲོས་པ་ལས།ཇི་སྐད་དུ་སྨོས་པའི་ཁང་པར་གྱུར་པར་བསམ་མོ། །​ཡང་ན་རང་གི་གནས་དག་ཏུ། །​ཞེས་པ་ལ་སོགས་པའི་དོན་ནི་བདག་ལས་ཁྲོ་བོ་ཁམས་གསུམ་རྣམ་པར་རྒྱལ་བ་མདོག་དམར་སེར་ཞགས་པ་དང་ཕུར་བུ་ཐོགས་པ་སྤྲོས་ཏེ། ཕྱོགས་བཅུའི་བགེགས་ཐམས་ཅད་བཅིངས་ནས་ཕུར་བུས་གདབ་པར་བྱའོ། །​ཡང་ན་བདག་ལས་ཁམས་གསུམ་རྒྱལ། །​ཞེས་པ་ལ་སོགས་པའི་དོན་ནི་ཐོག་མ་ཉིད་དུ་རླུང་དང་མེའི་འཁོར་ལོ་ཡིད་ལ་བྱས་ཏེ། དེའི་སྟེང་དུ་ཨེ་ལས་ཆོས་ཀྱི་འབྱུང་གནས་བསམས་ཏེ། དེའི་ནང་དུ་འབྱུང་པོ་ཐམས་  ​ ཅད་བཀུག་ལ་རྡོ་རྗེ་སྡེར་མོའི་སྔགས་ཀྱིས་ཕུར་བུ་བཏབ་ན། དེའི་འོག་ཁྲོ་བོའི་ཁང་པར་བསམ་མོ། །​ཡང་ན་ཁང་པ་མེ་དང་ཐོག་ཅེས་བྱ་བ་ལ་སོགས་པའི་དོན་ནི། ཁྲོ་བོའི་ཁང་པ་ཉིད་ལ་མེ་དཔུང་ཆེན་པོ་དང་། འཁོར་ལོ་ལ་སོགས་པའི་ཐོག་དབབ་པར་ཚ་ཚ་འཁྲུག་པར་བསམ་པས་ཞི་བར་འགྱུར་རོ། །​སྐུ་བསྐྱེད་པ་དང་། ཁང་པ་བསྒོམ་པ་དང་། བགེགས་གསོ་བ་ནི་ཐུན་མོང་དུའོ། །​བཀའ་བསྒོ་བ་ནི་དང་པོའི་ཆོ་གའོ། །​ཐོག་དབབ་པ་དང་། རང་གི་གནས་སུ་བཀུག་ནས་དང་། ཚ་ཚ་འཁྲུག་པ་ལ་སོགས་པ་ནི་གཅིག་དང་གཉིས་དང་གསུམ་ལས་བྱེད་པའོ། །​འདི་དག་གི་ལས་ལའང་རྒྱུ་དང་། སྔོན་འགྲོ་དང་། ཐབས་དང་གྲངས་དང་བྱེད་པའི་ལས། །​བསམ་དང་མཚན་མ་ཚད་དང་དབྱིབས། །​ཁ་དོག་རྣལ་འབྱོར་དེ་ཡི་རིམ། །​དེ་ལ་རྒྱུ་ནི་སྣ་ཚོགས་རྡོ་རྗེའོ། །​དུས་ནི་དངོས་གྲུབ་སྒྲུབ་པའི་དུས་སུའོ། །​སྔོན་དུ་འགྲོ་བ་ནི་སྐུ་བསྐྱེད་པ་ལ་སོགས་པའོ། །​ཐབས་ནི་སྔགས་དང་བསམ་གཏན་ཚོགས་པའོ། །​གྲངས་ནི་མཚོན་ཆ་ལྔའི་དབང་དུ་བྱས་པའོ། །​ལས་ནི་འབྱུང་པོ་བསྲུང་བ་ལ་སོགས་པའོ། །​བསམ་པ་ནི་སྒྱུ་མ་ཙམ་དུའོ། །​མཚན་མ་ནི་མེ་ལ་སོགས་པའོ། །​ཚད་ནི་ནམ་མཁའི་མཐའ་དང་མཉམ་པའོ། །​དབྱིབས་ནི་གྲུ་གསུམ་དུའོ། །​ཁ་དོག་ནི་དམར་ནག་ཏུ་གནས་པའོ། །​རྣལ་འབྱོར་པ་ནི་དེའི་ལས་སུ་བྱ་བ་ཁོང་དུ་ཆུད་པའོ། །​དེའི་རིམ་པ་ནི། ཐོག་མ་ཉིད་དུ་ནི་སྐུ་བསྐྱེད་པའི་ཆོ་ག་ལ་འཇུག་པར་བྱའོ་ཞེས་བྱ་བ་ལ་སོགས་པའོ། །​དེ་ནས་བླ་མ་མཆོད་པའི་ཡན་ལག་ལ་འཇུག་པར་བྱ་སྟེ། དེའང་དུས་གང་གི་ཚེ་བསྒོམ་ཞེ་ན། གང་ཚེ་མཚམས་ཀྱི་ཆོ་ག་རྫོགས་པ་དེའི་ཚེ། བླ་མ་མཆོད་པ་རྩོམ་གྱི་གཞན་དུ་ནི་མ་ཡིན་ཞེས་བྱ་བའི་དོན་ཏོ། །​རང་སྙིང་མདུན་གྱི་ཉི་མ་ལ། །​ཞེས་པ་ནི། རང་གི་ས་བོན་ལས་བྱུང་བའི་འོད་ཀྱིས་མདུན་དུ་ཉི་མའི་གདན་བསྐྱེད་པའོ། །​བླ་མ་བཀུག་སྟེ་འོད་དུ་ཞུ། །​དེ་ལས་རྡོ་རྗེ་འཆང་ཆེན་སྐུ། །​གནས་རྣམས་བྱིན་བརླབས་དབང་བསྐུར་ནས། །​ཞེས་པ་ནི། རང་གི་ས་བོན་ལས་འོད་ལྕགས་ཀྱུའི་ཚུལ་ཅན་བྱུང་ནས་བླ་མའི་སྙིང་ག་ནས་བཟུང་  ​ ནས་འོངས་ཏེ། ཐ་མལ་པའི་ཡན་ལག་ཡོངས་སུ་སྤང་བའི་ཕྱིར། རང་གི་འོད་ཀྱིས་འོད་དུ་ཞུ་སྟེ། ཞིང་དག་པར་བསྒྲུབ་པའི་ཕྱིར། རྡོ་རྗེ་སེམས་དཔའི་ཕྱག་རྒྱ་ཆེན་པོར་རིམ་པའམ་ཅིག་ཅར་གྱིས་བསྐྱེད་ལ། དེའི་གནས་གསུམ་དུ་ཨོཾ་ཨཱཿཧཱུཾ་བཀོད་དེ། ཡེ་ཤེས་ཀྱི་འོད་ཟེར་གྱིས་ནུས་པ་བསྐྱེད་ཅིང་ཉེས་པ་དག་པར་བྱས་ནས། རིག་པའི་ལྷ་མོས་དབང་བསྐུར་ཏེ། དེ་ལ་ལུས་དང་ངག་དང་ཡིད་ཀྱི་སྒོ་ནས་ཕྱག་འཚལ་བ་ལ་སོགས་པ་བརྩམ་པར་བྱའོ། །​དེས་ཅི་བྱེད་ཅེ་ན། དེ་བཞིན་གཤེགས་པའི་བསོད་ནམས་ཀྱི་ཚོགས་དམ་པའི་སོ་བོན་གསོ་བ་དང་། བར་དུ་གཅོད་པ་བཟློག་པ་དང་། དམ་ཚིག་ཉམས་པ་སེལ་བ་ལ་སོགས་པར་འགྱུར་རོ། །​དེ་ཅིའི་ཕྱིར་ཞེ་ན། དེ་བཞིན་གཤེགས་པའི་དངོས་གྲུབ་ཐམས་ཅད་བླ་མ་ལ་བརྟེན་ནས་ཐོབ་པར་འགྱུར་ཏེ། ལུང་གཞན་ལས་བླ་མ་སངས་རྒྱས་ལས་མཆོག་ཉིད་ཅེས་བྱ་བ་ལ་སོགས་པ་འབྱུང་བའི་ཕྱིར་རོ། །​བླ་མ་ལས་ཇི་ལྟ་བ་བཞིན་དུ་དེ་བཞིན་དུ་དེ་བཞིན་གཤེགས་པ་མཆོད་པ་ལས་ཀྱང་བསོད་ནམས་ཁྱད་པར་དུ་འགྱུར་རོ་ཞེས་བསྟན་པའི་ཕྱིར། དེ་ནས་བདེ་གཤེགས་མཆོད་པ་བརྩམས། །​ཞེས་བྱ་བ་ལ་སོགས་པ་སྨོས་ཏེ། བདེ་བ་ཆེན་པོ་ཆོས་ཀྱི་དབྱིངས་ཉིད་དུ་གཤེགས་པས་ན་བདེ་གཤེགས་ཏེ། གང་གིས་དེ་མཉེས་པར་བྱེད་པའི་ཕྱིར། དེ་ལ་དེ་སྐད་ཅེས་བྱའོ། །​ས་མན་ཛཿསྔགས་ལས་བྱུང་བའི། །​ཞེས་པ་ལ་སོགས་པའི་དོན་ནི། ཐོག་མ་ཉིད་དུ་ནི་རང་གིས་བྱང་ཆུབ་ཏུ་སེམས་བསྐྱེད་ལ་གོང་མ་བཞིན་དུ་སྤྱན་དྲངས་ཏེ། ཕྱག་འཚལ་བ་ལ་སོགས་པའི་ཡན་ལག་ཡོངས་སུ་རྫོགས་པར་བྱས་ཏེ། དེ་ལྟར་ཚོགས་ཆེན་པོ་བསྒྲུབ་པ་ལས་གསུངས་པ། དབུ་ཡི་གཙུག་ཏོར་འཕགས་འདོད་པས། །​ལོངས་སྤྱོད་ཡིད་འོང་འདོད་པ་ཡིས། །​མཆོད་པའི་ཚོགས་ཀྱང་དབུལ་བར་བྱ། །​ཞིང་ནི་དག་པར་བྱ་བའི་ཕྱིར། །​ཉེས་པ་རྣམས་ཀྱང་སྦྱང་བར་བྱ། །​སྤོབས་པ་མི་ཟད་ཐོབ་བྱའི་ཕྱིར། །​ཉེས་པ་དག་ཀྱང་བསྡམ་པར་བྱ། །​འགྲོ་བ་ཀུན་གྱིས་འདུད་བྱའི་ཕྱིར། །​གཞན་གྱི་དགེ་ལ་ཡི་རང་ཞིང་། །​བསྐུལ་དང་གསོལ་བ་གདབ་པར་བྱ། །​ལུས་  ​ ངག་ཡིད་ནི་ཕུན་སུམ་ཚོགས། །​ལང་ཚོ་ལོངས་སྤྱོད་དེ་བཞིན་ཏེ། །​ཚོགས་བསགས་པ་ལས་འབྱུང་བར་འགྱུར། །​ཞེས་པ་ལྟ་བུའོ། །​ཆོས་ཀྱི་འཁོར་ལོ་བསྐོར་བའི་ཚུལ་བསྟན་པ་ལས་ཀྱང་རྒྱུ་མཐུན་གྱི་འབྲས་བུ་ཁྱད་པར་ཅན་འབྱུང་བར་བསྟན་པའི་ཕྱིར། བདག་ལས་སྤྲུལ་པའི་ལྷ་ཚོགས་ཀྱིས། །​སེམས་ཅན་ཀུན་གྱི་དོན་བྱེད་བསམ། །​ཞེས་པ་རང་ལས་སྤྲུལ་པའི་སྐུ་དཔག་ཏུ་མེད་པ་འཇིག་རྟེན་གྱི་ཁམས་ཐམས་ཅད་དུ་སྤྲོས་ཏེ། སེམས་ཅན་ཐམས་ཅད་བསྡུ་བའི་དངོས་པོ་བཞི་ལ་བཀོད་ནས་སླར་འདུས་ཏེ། དེ་ལྟར་ཡང་དང་ཡང་དུ་ཡིད་དུ་བྱས་པས་ནུས་པ་ཕུན་སུམ་ཚོགས་པར་གྱུར་པའོ། །​སྨོན་ལམ་བཏབ་པའི་འཕེན་པས་རྣམ་པར་སྨིན་པའི་འབྲས་བུ་ཕུན་སུམ་ཚོགས་པ་བསྟན་པའི་ཕྱིར། ཕྱི་མའི་དུས་ཀྱི་སྨོན་ལམ་བཏབ། །​ཅེས་པ། སེམས་ཅན་གྱི་དོན་བྱེད་པར་གྱུར་ཅིག་ཅེས་སྨོན་ལམ་གདབ་པར་བྱའོ། །​ཚད་མེད་བཞི་ཡང་བསྒོམ་པར་བྱ། །​ཞེས་བྱམས་པ་དང་སྙིང་རྗེ་དང་དགའ་བ་དང་བཏང་སྙོམས་ཀྱི་སྒོ་ནས་ཡན་ལག་ཡོངས་སུ་རྫོགས་པར་བྱའོ། །​གཞན་གོ་སླ། ད་ནི་སྟོང་པ་ཉིད་བསྒོམས་པས་ཀྱང་ཡེ་ཤེས་ཀྱི་ཚོགས་ཁྱད་པར་ཅན་དུ་འགྱུར་རོ་ཞེས་བསྟན་པའི་ཕྱིར། ཡེ་ཤེས་ཚོགས་ནི་བཤད་བྱ་སྟེ། །​ཞེས་བྱ་བ་ལ་སོགས་པ་སྨོས་ཏེ། དང་པོ་ཉིད་ནས་རང་བཞིན་མེད། །​དེ་ལྟར་མོས་པ་བྱེད་པ་དང་། །​ཞེས་པ་ནི། ཐོག་མར་གཅིག་དང་དུ་མ་ལ་སོགས་པ་དང་བྲལ་བ་ལ་སོགས་པས། ཆོས་ཐམས་ཅད་སྟོང་པ་ཉིད་དུ་ཤེས་པར་བྱས་ནས། ཕྱིས་དེའི་ངང་ལ་སྟོང་པ་ཉིད་དུ་ལྷག་པར་མོས་པར་བྱས་ནས་ཡང་དང་ཡང་དུ་བསྒོམ་པ་ན། མོས་པས་སྟོང་པ་ཉིད་དུ་བསྒོམ་པའོ། །​རྣམ་པ་དང་བཅས་པའི་དབང་དུ་བྱས་ནས་བཤད་པ། ཡང་ན་སྙིང་གའི་ཡི་གེ་ལས། །​འོད་བྱུང་བདག་ཉིད་ཞུ་གྱུར་ཏེ། །​ཞེས་པ་ནི། རང་གི་ས་བོན་གྱི་འོད་ཀྱིས་ཕུང་པོ་ཐམས་ཅད་ཞུ་བར་བྱས་པའོ། །​སླར་འདུས་རང་བཞིན་མེད་པར་གྱུར། །​ཞེས་པ་ནི། འོད་འདུས་ནས་སྟོང་པ་ཉིད་དུ་བསྟོན་པའོ། །​སྟོང་པ་ཉིད་བསྒོམ་པའི་ཐབས་གསལ་བར་བསྟན་པ་ནི། ཡུལ་ནི་  ​ གང་ལའང་མི་གཏོད་དེ། །​ཞེས་བྱ་བ་ལ་སོགས་པ་སྨོས་ཏེ། གཟུགས་ལ་སོགས་པའི་རྣམ་པ་གང་ལའང་ཡུལ་དུ་མི་བྱ་སྟེ། སེམས་ཉིད་ཀྱང་གང་ལའང་གནས་པར་མི་བྱའོ་ཞེས་པའི་དོན་ཏོ། །​སྤྱོད་ལམ་ཞར་ལ་བྱུང་བསྟན་པ། །​གཞན་པའི་ཡུལ་རྣམས་རང་བཞིན་བཞག །​ཅེས་པ་ནི་གཟུགས་ལ་སོགས་པའི་ཡུལ་སྣང་བར་གྱུར་པ་རང་ཞིར་གཞག་པར་བྱའོ། །​བསོད་ནམས་དང་ཡེ་ཤེས་ཀྱི་ཚོགས་གཉིས་ནི། གང་གི་ལམ་ཉིད་ལམ་དུ་གྱུར་པ་སྟེ། གང་གིས་དང་པོའི་ཆོས་ཉིད་དང་ཡོངས་སུ་རྫོགས་པའི་ཆོས་ཉིད་ཀྱི་དབང་དུ་བྱས་པའོ། །​དེས་ཅིར་འགྱུར་ཞེ་ན། སངས་རྒྱས་ཀྱི་བསོད་ནམས་ཡེ་ཤེས་ཏེ། སྐུ་གསུམ་ཐོབ་པར་འགྱུར་བའི་ཕྱིར་རོ། །​གལ་ཏེ་ཅི་བསོད་ནམས་ཀྱི་ཚོགས་ཁོ་ནའམ་བསོད་ནམས་ཁོ་ནའི་ཚོགས་ཞེས་བརྟགས་གྲང་ན། དང་པོ་ལྟར་ནའང་དེ་ལས་གཞན་པའི་མ་ཡིན་པ་ཡིན་པ་ཉིད་དང་གཉིས་པ་ལྟར་ནའང་རྣམ་སྨིན་ནམ་བྲལ་བའི་འབྲས་བུ་མེད་པར་འགྱུར་རོ། །​འདི་ཁོ་ན་བསོད་ནམས་ཀྱི་ཚོགས་ཡིན་ནོ་ཞེས་ངེས་པར་གཟུང་བའང་མེད་དེ། བསྐྱེད་པའི་རིམ་པའང་དེར་འགྱུར་བ་ཉིད་དོ། །​གལ་ཏེ་ནི་འགྱུར་ན་ནི། དེ་བསྒོམ་པར་བྱ་བ་མ་ཡིན་པ་ཞིག་ཏུ་འགྱུར་ན། དེའང་མ་ཡིན་ནོ། །​དེས་འགྱུར་བ་ཁོ་ན་ཞེས་བྱ་བ་ནི། དེ་ངེས་པར་ཏེ་དེའི་ངོ་བོ་ཉིད་ཡིན་པའི་ཕྱིར་རོ། །​དེ་བས་ན་གཉིས་པ་ལའང་དེ་ལྟར་བལྟ་བར་བྱའོ་ཞེ་ན། འདི་ཉིད་དེ་གང་གིས་དང་པོའི་དུས་ཀྱི་རྗེས་སུ་འབྲང་བར་བྱེད་པ་ཉིད་དེ། དེ་ནི་དེ་ཙམ་དུ་ཟད་དེ། ལྷག་མ་ནི་དེའི་འབྲས་བུ་དང་རྗེས་སུ་མཐུན་པར་བྱས་པ་ཉིད་དོ། །​དེ་ལྟར་སྔོན་དུ་འགྲོ་བ་བརྗོད་ནས། ད་ནི་བསྐྱེད་པའི་རྟེན་བསྟན་པར་བྱ་སྟེ། འཇིག་རྟེན་གྱི་ཁམས་མི་མཇེད་དུ་མེ་བདུན་ལ་སོགས་པས་བར་གྱི་བསྐལ་པ་ཉི་ཤུར་ཞིག་གོ། །​བར་གྱི་བསྐལ་པ་ཉི་ཤུར་སྟོང་ངོ། །​བར་གྱི་བསྐལ་བ་ཉི་ཤུར་རླུང་ལ་སོགས་པ་རིམ་གྱིས་ཆགས་ཏེ། དེ་དང་མཐུན་པར། ཡཾ་དང་བཾ་དང་ལཾ་དག་དང་། །​སུཾ་དང་བྷྲཱུཾ་ལས་བྱུང་བ་ཡི། །​རླུང་དང་ཆུ་ཡི་དཀྱིལ་འཁོར་དང་། །​ས་གཞི་རི་རབ་སྟེང་དག་ཏུ། །​གཞལ་ཡས་ཁང་པ་བསམ་པར་བྱ། །​ཞེས་པ། རླུང་ནི་  ​ ལྗང་སེར་དཔག་ཚད་ས་ཡ་དང་དྲུག་འབུམ་རྔམས་སུའོ། །​ཆུའི་ནི་ཆུ་རྔམས་འབུམ་ཕྲག་བརྒྱད་དོ། །​གསེར་གྱི་ནི་འབུམ་ཕྲག་གསུམ་དང་། སྟོང་ཕྲག་ཉི་ཤུ་དང་བརྒྱ་ཕྲག་བཅུའོ། །​རི་རབ་ནི་རིན་ཆེན་སྣ་བཞི་ལས་གྲུབ་པ་བརྒྱད་ཁྲིའོ། །​གཞལ་ཡས་ཁང་ནི་ཁང་{བཟངས་བཟང་}རྣམ་པར་རྒྱལ་བྱེད་ཅེས་བྱ་བ་ལྟ་བུའོ། །​གཞན་གོ་སླ། དེ་དབུས་ཧཱུཾ་ལས་བྱུང་བའི་ཞེས་པ་ལ་སོགས་པའི་དོན་ནི། ཇི་སྐད་སྨོས་པའི་གཞལ་ཡས་ཁང་གི་སེམས་ཉིད་སྣང་བ་ཡི་གེ་ཧཱུཾ་མཐིང་ག་འོད་དང་ལྡན་པ་ཅིག་གསལ་བར་བྱས་ཏེ། དེའི་འོད་ཀྱི་འཕྲོ་འདུ་ལས་རྡོ་རྗེ་གདེངས་པོ་ས་བོན་དང་བཅས་པ། དེ་ལས་ཕྱག་ན་རྡོ་རྗེ་ཅུང་ཟད་ཁྲོ་བ་དང་བཅས་པར་གནས་པར་བསམས་ལ་དེས་གནོད་སྦྱིན་གོས་སྔོན་པོ་ཅན་དང་། ཀླུ་ལ་སོགས་པ་ལ་བལྟས་ཏེ། སྙིང་རྗེ་ཆེན་པོ་སྔོན་དུ་འགྲོ་བས་གོས་སྔོན་པོ་ཅན་སྣང་བའི་ཚུལ་དུ་བསླངས་ནས་ཡིད་བསྡུ་བའི་སྦྱོར་བས་ས་བོན་བརྟན་པ་ལས་ཁྲོ་བོ་ཆེན་པོ་འཕགས་པ་གོས་སྔོན་པོ་ཅན་ཇི་སྐད་སྨོས་པའི་རྒྱན་ཐམས་ཅད་དང་ལྡན་པ་བསམ་པར་བྱའོ། །​ཡེ་ཤེས་ཀྱི་འཁོར་ལོ་དགུག་པ་སྔོན་དུ་འགྲོ་བས་དབང་བསྐུར་བས་ཀྱང་ཇི་སྐད་དུ་བཤད་པའི་སྐུ་ཁྱད་པར་དུ་འགྱུར་རོ་ཞེས་བསྟན་པའི་ཕྱིར། ཡེ་ཤེས་འཁོར་ལོ་སྤྱན་དྲངས་ཏེ། ཞེས་བྱ་བ་ལ་སོགས་པ་སྨོས་ཏེ། མཆོད་པ་ནི་སྤོས་ལ་སོགས་པའོ། །​གཏོར་མ་ནི་བདུད་རྩི་ལྔ་ལ་སོགས་པའོ། །​དེས་མཉེས་པ་ནི་མགུ་བར་བྱས་པའོ། །​དེས་ཅི་བྱེད་ཅེ་ན། དོན་ཆེད་འདི་ཡིས་གསོལ་བ་གདབ། །​ཅེས་པ་སེམས་ཅན་གྱི་དོན་དུའོ། །​གསོལ་བ་གདབ་པའི་ཚིག་ནི་གོ་སླའོ། །​འདིས་ཅི་བྱེད་ཅེ་ན། བུམ་པ་ལ་སོགས་དབང་རྣམས་བླང་། །​ཞེས་པ་བུམ་པ་དང་གསང་བ་དང་ཤེས་རབ་ཡེ་ཤེས་དང་བཞི་པ་བླང་པའོ། །​དེ་ལ་བུམ་པའི་དབང་ནི་རིག་པའི་ལྷ་མོ་རྣམས་ཀྱིས་དབང་བསྐུར་བ་སྟེ། འབྲས་བུ་རིགས་ལྔར་གྱུར་པའོ། །​གསང་བའི་དབང་ནི་ལག་པའི་བྱང་ཆུབ་ཀྱི་སེམས་སོ། །​ཤེས་རབ་ཡེ་ཤེས་ནི་རིག་པའི་ཡུམ་གྱིས་བདེ་བ་བྱིན་པའོ། །​བདེ་བ་ཆེན་པོར་རྟག་ཏུ་དགྱེས། །​ཞེས་པ་ནི་དབང་བཞི་པ་སྟེ། དོན་དམ་པའི་ཕྱིར་བདེན་པ་ལ་གནས་པའོ། །​  ​ རྟེན་ཇི་ལྟ་བུ་ལ་བསྐུར་ཞེ་ན། ཕྱིས་ནི་གནས་གསུམ་བྱིན་བརླབས་ཏེ། །​ཞེས་པ་རང་གི་སྐུ་བསྐྱེད་པའི་རྗེས་སུ་གནས་གསུམ་བྱིན་གྱིས་བརླབས་པའོ། །​དེ་ནས་ཡོངས་སུ་བསླང་བའི་དོན་གྱི་འཁོར་གྱི་སྐུ་བསྐྱེད་པ་བསྟན་པའི་ཕྱིར། དེ་ནས་ཕྱོགས་བཅུའི་ལྷ་མོ་ཡིས། །​ཞེས་བྱ་བ་ལ་སོགས་པ་སྨོས་ཏེ། ཕྱོགས་བཅུའི་ལྷ་ནི་སྒེག་མོ་ལ་སོགས་པ་སྟེ།དེ་དག་རྣམ་པའི་ཚུལ་དུ་བྱུང་ནས་བསྐུལ་ཞེའོ། །​ཨ་ལ་ལ་ཧོ་ཞེས་པ་ནི་དགའ་བའི་མདངས་ཅན་གྱིས་སོ། །​གང་ལ་ཞེ་ན་ཤུ་ཀྲ་སུ་ཀ་སྟེ། བྱང་ཆུབ་སེམས་བདེ་བའི་ངང་ལས་སོ། །​བདེ་བ་ཆེན་པོ་ནི་དོན་དམ་པའི་སྒོ་ནས་བོད་པ་སྟེ། བཅོམ་ལྡན་གསང་མཆོག་ཐུགས་རྗེའི་བདག་ཉིད་ཅན། །​ཞེས་བྱ་བ་དང་འབྲེལ་ལོ། །​བོས་ནས་ཅི་བྱེད་ཅེ་ན། འབར་བའི་སྐུར་བཞེངས་ནི་སྐུ་ཁྲོ་བོར་བཞེངས་ཤིག་པའོ། །​ཅི་བྱེད་ཅེ་ན་འགྲོ་བའི་དོན་ལ་སྤྱོད་ཅེས་པ་དཀྱིལ་འཁོར་ཡོངས་སུ་རྒྱས་པ་སེམས་ཅན་གྱི་དོན་མཛོད་ཅིག་པའོ། །​གང་གི་ཕྱིར་ཞེ་ན། མ་རིག་རྨོངས་པ་ཡོངས་སུ་བཟུང་བའི་ཕྱིར་ཏེ་བླུན་པར་འགྱུར་བའི་སྒྲིབ་པ་བསལ་བའི་ཕྱིར་རོ། །​མ་ཧཱ་གུ་ཧྱ་ཞེས་པ་ལ་སོགས་པའི་དོན་ཡང་དེ་ཉིད་དོ། །​དེ་ལྟར་བསྐུལ་བའི་སྟོབས་ཀྱིས་ལྡང་བའི་ཚུལ་གྱིས་ནི། འོད་ལས་ཡོངས་སུ་སད་གྱུར་ཏེ། །​ཞེས་པ་ནི་འོད་ཀྱི་གོང་བུ་ལས་སྐུར་ལྡང་བ་སྟེ། རིམ་པའམ་ཅིག་ཅར་གྱིས་སོ། །​རྡོ་རྗེ་པདྨ་བྱིན་བརླབས་ནས། །​ཞེས་པ་ནི་རྡོ་རྗེ་དེ་ཧཱུཾ་ལས་རྡོ་རྗེ་རྩེ་ལྔ་པ། རྩེ་མོ་ནོར་བུས་མཚན་པ་དང་། པདྨའི་ནང་བྷྲཱུཾ་ལས་གཞལ་ཡས་ཁང་དུ་བསམས་ཏེ།དེའི་དབུས་སུ་ཨ་དམར་པོ་མཚལ་བཅག་པ་ལྟ་བུར་བསམ་མོ། །​ལྷ་མོས་བསྐུལ་ཞེས་པ་ནི་ས་དང་ནམ་མཁའ་ལ་གནས་པའི་ལྷ་མོས་འཁོར་གྱི་སྐུ་བསྐྱེད་པར་བསྐུལ་བའོ། །​དགའ་བའི་སྤྱོད་པ་ནི། འཆང་བ་དང་འཁྱུད་པ་དང་འཇིབ་པ་དང་སྤྲོད་པ་ལ་སོགས་པའོ། །​སྙོམས་པར་ཞུགས་པ་ནི། པདྨར་རྡོ་རྗེ་བསྟིམས་ཏེ་བསྐྱོད་པའི་སྒྲས་སངས་རྒྱས་ཀྱི་ས་བོན་བཀུག་སྟེ་བྷ་གའི་ནང་གི་འཁོར་ལོ་ལ་བཞག་པ་ལས་རིམ་གྱིས་སྐུ་རྫོགས་པར་འགྱུར་བའོ། །​གྲངས་བསྟན་པ་སུམ་ཅུ་ལྔའམ་ཉི་ཤུ་ལྔ་ཞེས་པ་སུམ་ཅུ་ལྔ་ནི། ཕྱོགས་སྐྱོང་དང་བཅས་  ​ པའོ། །​ལྷག་མ་ནི་ཕྱོགས་སྐྱོང་གསལ་བ་དང་། དབུས་ཀྱི་འཁོར་ལོ་ལ་བཟུང་བའི་ཕྱིར་ཏེ། {གོ་རིམས་གོ་རིམ་}བཞིན་ནོ། །​དེ་ལས་སོ་སོའི་སྔགས་ཀྱིས་གདོན། །​ཞེས་པ་ནི། ཡུམ་གྱི་བྷ་ག་ལས་ཕྱིར་བཏོན་ཏེ། གདུག་པ་ཅན་བཏུལ་ནས་སླར་འདུས་ཏེ། ཕྱིའི་འཁོར་ལོ་ལ་ཞུགས་པའོ། །​ཨོཾ་སརྦ་ཏ་ཐཱ་ག་ཏ་ཞེས་པ་ལ་སོགས་པས་ནི་གདོན་པའི་སྔགས་བསྟན་ཏོ། །​དེ་ནས་ལྷ་སོ་སོའི་མཚན་ཉིད་བསྟན་པ། ཕྱོགས་དང་མིང་དང་ཁ་དོག་དང་མཚན་མ་དང་། རྒྱན་དང་གནས་དང་ལས་དང་ཆས་གོས་ཀྱིས་ཤེས་པར་བྱ་སྟེ། ཤར་དུ་སངས་རྒྱས་གོས་སྔོན་ཅན། །​ཞེས་པས་ནི་ཕྱོགས་དང་མིང་བསྟན་ཏེ། བདེ་བར་གཤེགས་པའི་རིགས་ཡིན་པའི་ཕྱིར་རོ། །​ཞལ་དང་སྐུ་ནི་དཀར་ལ་འཚེར། །​ཞེས་པ་ནི་ཁ་དོག་གི་ཁྱད་པར་བསྟན་ཏེ། དྲི་ཟ་ཐམས་ཅད་འདུལ་བར་བྱེད་པའི་ཕྱིར་རོ། །​འཁོར་ལོ་དང་ནི་དྲིལ་བུ་བསྣམས། །​ཞེས་པ་ནི་གཡས་དང་གཡོན་ན་{གོ་རིམས་གོ་རིམ་}བཞིན་ནོ། །​སྦྲུལ་དཀར་པོ་དང་གོས་སྔོན་པོའི་ཤམ་ཐབས་ལ་སོགས་པ་ཐམས་ཅད་དང་ལྡན་པ་ནི་རྒྱན་གྱི་མཚན་ཉིད་དོ། །​གནས་ནི་ཤར་གྱི་པདྨ་ལ་བརྟེན་པ་ཉིད་དོ། །​ལས་ནི་དྲི་ཟ་ཐམས་ཅད་འདུལ་བར་བྱེད་པའི་ཕྱིར་རོ། །​ཆས་གོས་ནི་རྒྱན་གྱི་ཕྱོགས་གཅིག་གོ། །​དེ་བཞིན་དུ་རིན་པོ་ཆེ་དང་པདྨ་དང་ལས་ཀྱི་གོས་སྔོན་ཅན་ལ་སོགས་པ་ཐམས་ཅད་ཀྱང་བལྟ་བར་བྱའོ། །​དེ་ལྟར་བསྐྱེད་པའི་རིམ་པའི་ལྷའི་འཁོར་ལོ་བསྐྱེད་ནས་དབང་བླང་བ་བསྟན་པར་བྱ་སྟེ། དེའི་ཕྱིར་གནས་གསུམ་བྱིན་གྱིས་བརླབས་པའམ་ཞེས་ལྷ་ཐམས་ཅད་ཀྱི་གནས་གསུམ་བྱིན་གྱིས་བརླབས་པའོ། །​ཡང་ན་ལྷ་མོས་དབང་བསྐུར་ཞིང་། །​ཞེས་པ་ནི་གོང་དུ་བསྟན་པ་བཞིན་དུ་དབང་བླང་བའོ། །​དེ་ནས་བདག་ལ་བསྟིམ་པའམ། །​ཞེས་པ་ནི་གཉིས་སུ་མེད་པར་བསྟིམ་པའོ། །​ཡང་ན་གསུམ་འདུས་སྦྱོར་བ་བྱ། །​ཞེས་པ་ནི། གནས་གསུམ་བྱིན་གྱིས་བརླབས་ལ་དབང་བླངས་ཏེ། དེའི་རྗེས་སུ་བསྟིམས་པས་ལྷ་ཐམས་ཅད་འོད་དང་གཟི་བྱིན་དང་ཡན་ལག་ཡོངས་སུ་རྒྱས་པར་འགྱུར་བར་བསམ་མོ། །​དེ་ཡི་རྗེས་སུ་བྱ་བ་ཡང་། །​དམིགས་དང་གསལ་བའི་ཆོ་ག་བྱ། །​ཞེས་པ་རང་གི་སྐུ་ལ་ཡང་  ​ ཡང་དང་ཡང་དུ་འདྲིས་པར་བསྒོམ་པར་བྱའོ། །​གལ་ཏེ་བསྒོམ་པས་སྐྱོ་ན་སྔགས་བཟླས་པ་དང་། ཚོགས་བྱ་བ་དང་གཏོར་མ་བྱས་པ་གང་ཡིན་པ་ལ་འཇུག་པར་བྱའོ། །​དངོས་སུ་ན་བསྐྱེད་པའི་རིམ་པ་ནི་རིག་པའི་ལྷའི་སྐུ་ལ་དམིགས་པའི་ཏིང་ངེ་འཛིན་ཏེ། སེམས་ཅན་བསྐྱེད་པ་ལ་སོགས་པ་ལས་གཞན་དུ་ཐུན་མོང་གི་དངོས་གྲུབ་དངོས་སུ་ཐོབ་པར་བྱེད་པའི་ཕྱིར་རོ། །​གཞན་ནི་སྔོན་དུ་འགྲོ་བ་དང་རྟེན་བྱེད་པ་དང་མཚུངས་པར་ལྡན་པ་དང་འབྲེལ་པའི་ཕྱིར། དེ་སྐད་ཅེས་བྱའོ། །​ཏིང་ངེ་འཛིན་ཡང་འདིར་སློབ་པའི་དུས་ཏེ་གཞན་དུ་ན་ནི་ཧ་ཅང་ཐམས་ཅད་པར་འགྱུར་རོ། །​སེམས་ཅན་སྐྱེ་བ་དང་སྐྱེ་བའི་གནས་དང་ཡང་མཐུན་ཏེ། ཉི་མ་དང་ཟླ་བ་དང་འདུས་པ་ནི་དྲོད་གཤེར་ལས་སྐྱེས་པ་ཉིད་དོ། །​འོད་ཀྱི་གོང་བུ་ལས་སྐྱེས་པ་ནི་སྒོ་ང་ལས་སྐྱེས་པའོ། །​དྲན་པ་ཙམ་གྱིས་སྐྱེ་བ་ནི་རྫུས་ཏེ་སྐྱེ་བའོ། །​མཁའ་གསང་སྦྱོར་བ་ལས་བྱུང་བ་ནི་མངལ་ནས་སྐྱེ་བའོ། །​རླུང་ལ་སོགས་པའི་རིམ་པའི་སྟེང་དུ་སྐྱེ་བ་ནི་སུམ་ཅུ་རྩ་གསུམ་པའི་ལྷ་དང་མཐུན་པའོ། །​རླུང་སྟེང་དུ་བསྐྱེད་པ་ནི་དགའ་ལྡན་ལ་སོགས་པའི་དབང་དུ་བྱས་པའོ། །​རང་དང་མཉམ་དུ་གནས་པ་ནི་བསམ་གཏན་བཞི་པའི་དབང་དུ་བྱས་པའོ། །​དེ་ལྟ་བས་ན་སེམས་ཅན་དང་མཐུན་པའི་ཕྱིར་ཏེ། དེའི་ཕྱིར་དེ་དག་དེ་ལས་འཇུག་པར་འགྱུར་རོ། །​དེ་ལྟར་བསྐྱེད་པའི་རིམ་པ་སྦྱོར་བ་རྒྱས་པར་བསྟན་ནས། ད་ནི་སྦྱོར་བ་བསྡུས་པ་བསྟན་པར་བྱ་སྟེ། དེའང་གང་ཟག་གང་གི་དབང་དུ་བྱས་ཤེ་ན། གང་ཞིག་རྒྱས་ལ་མ་དད་པའི། །​གང་ཟག་ལ་ནི་སྦྱོར་འདི་བསྟན། །​ཞེས་པ་ནི་གང་ཞིག་ལ་བསྟན་ཞེས་པ་སྟེ། ལམ་དུ་རྒྱས་ལ་མ་དད་པ་ནི་རྒྱས་པ་དང་ཤིན་ཏུ་བསྡུས་པ་ལ་མི་འཇུག་པའི་གང་ཟག་གི་དོན་དུ་སྦྱོར་བ་བསྡུས་པ་འདི་བསྟན་ཞེའོ། །​སྔོན་དུ་བླ་མ་སངས་རྒྱས་ལ། །​ཕྱག་འཚལ་ཞེས་པ་ནི། བླ་མ་དང་སངས་རྒྱས་དུས་གཅིག་ཏུ་སྤྱན་དྲངས་ཏེ། མཆོད་པ་དང་བསྟོད་པ་དང་སྐྱབས་སུ་འགྲོ་བ་ནི་མཉེས་པའི་ཡན་ལག་ཡིན་པའི་ཕྱིར་ཕྱག་འཚལ་བར་བསྡུའོ། །​སྡིག་པ་བཤགས་པ་ནི་སྡོམ་པ་བཟུང་བར་བསྡུ་སྟེ། ཉེས་པ་དང་ལྟུང་བ་སེལ་བའི་ཡན་ལག་  ​ ཡིན་པའི་ཕྱིར་རོ། །​བསྐུལ་བ་ལ་སོགས་པ་ནི། སེམས་ཅན་གྱི་དོན་གྱི་ཕྱིར་སེམས་བསྐྱེད་པར་བསྡུའོ། །​སྟོང་པ་ཉིད་དུ་བསྒོམ་པ་ནི་ཡེ་ཤེས་ཀྱི་ཚོགས་སོ། །​འདི་དག་ལ་གྲངས་ཀྱི་སྦྱོར་བ་བསྡུས་པའང་ཡོད་དེ་ལྷ་བཅུའི་རྣམ་པ་ཅན་ནོ། །​སྦྱོར་བའི་བྱེ་བྲག་གི་བསྡུ་བའང་ཡོད་དེ། བསོད་ནམས་ཀྱི་ཚོགས་དེ་ཉིད་ལྟ་བུའོ། །​དུས་ཀྱི་སྦྱོར་བ་བསྡུས་པའང་ཡོད་དེ་གང་གིས་དེ་ཉིད་ཡུན་ཐུང་ངུར་གནས་པའོ། །​བསྡུས་པ་ལ་བསྡུས་པ་མ་ཡིན་པའང་ཡོད་དེ་འབྱུང་བ་ལྔ་ལྟ་བུའོ། །​ཐོབ་པའི་སྦྱོར་བ་བསྡུས་པའང་ཡོད་དེ། བུམ་པ་ལ་སོགས་པ་ཇི་ལྟ་བ་ཉིད་དོ། །​གཞན་གོ་སླ། བསྡུས་པ་བསྟན་ནས་ཤིན་ཏུ་བསྡུས་པ་གང་དུ་བྱས་ཤེ་ན། ཤིན་ཏུ་བསྡུས་པའི་དོན་ཕྱིར་ཏེ། །​ཞེས་པ་ནི་གོང་མ་བཞིན་ནོ། །​བསོད་ནམས་ཀྱི་ཚོགས་ནི། དང་པོར་གཞན་གྱི་དོན་བྱ་དང་། །​རང་ཉིད་འབྲས་ཐོབ་བསམ་པ་བསྐྱེད། །​ཅེས་པ་ནི་སེམས་ཅན་གྱི་དོན་དུ་རང་བྱང་ཆུབ་ཆེན་པོར་སེམས་བསྐྱེད་པ་གང་ཡིན་པ་སྟེ། བསོད་ནམས་ཀྱི་ཚོགས་ཀྱི་ཡན་ལག་ལ་ཁྱབ་པ་དང་འབྲས་བུ་ཐ་དད་པ་མེད་པའི་ཕྱིར་ཏེ། སྟོང་ཉིད་ཅེས་བྱ་བ་འདིས་ནི་ཡེ་ཤེས་ཀྱི་ཚོགས་བསྟན་ཏོ། །​ཅིག་ཅར་གྱི་གཞལ་ཡས་གཙོ་བོ་ཞེས་པ་ནི་འབྱུང་བ་ལྔ་ལ་སོགས་པའང་ཅིག་ཅར་དུ་བྱའོ། །​སྦྱོར་བ་ཤིན་ཏུ་བསྡུས་པ་བཤད་ཟིན་ཏོ། །​དེ་ལྟར་སྦྱོར་བའི་བྱེ་བྲག་བསྟན་པ་ལ་སེམས་བཟུང་ངོ་ཞེས་བསྟན་པའི་ཕྱིར། སེམས་བཟུང་བའི་དམིགས་པའི་བྱེ་བྲག་བསྟན་པར་བྱ་སྟེ། དེ་ལས་སེམས་བཟུང་རིམ་པ་བསྟན་པ་ནི། །​ཞེས་པ་སེམས་བཟུང་བའི་དམིགས་པའི་བྱེ་བྲག་བསྟན་པའོ། །​འདིའང་སྦྱོར་བའི་བྱེ་བྲག་གིས་གསུམ་སྟེ། དང་པོའི་དབང་དུ་བྱས་ནས་དང་པོར་བླ་མ་མཆོད་ལ་བརྟེན་ཞེས་པ་ལ་སོགས་པ་སྟེ། དེའི་དོན་ཡང་དང་པོར་ནི་བླ་མ་བྱིན་གྱིས་བརླབས་པ་གསལ་བར་བྱེད་དོ། །​དེ་ནས་ནི་བདེ་གཤེགས་མཆོད་པ་རྟེན་པར་བྱེད་དོ། །​དང་པོ་ལའང་དང་པོ་ནི་རྗེས་སུ་དྲན་པའི་རྣལ་འབྱོར་རོ། །​དེ་ནས་ནི་སྐད་ཅིག་མ་དང་རྒྱུན་ལ་སོགས་པའི་རྣལ་འབྱོར་རོ། །​གཉིས་པ་ལའང་དང་པོ་ནི་རྗེས་སུ་དྲན་པའོ་ཞེས་བྱ་བ་ལ་སོགས་པའོ། །​དེ་ནས་ནི་རླུང་གི་དཀྱིལ་འཁོར་  ​ ལ་རྟེན་པར་བྱེད་དོ་ཞེས་བྱ་བ་ལ་སོགས་པ་དང་། དང་པོའི་དབང་དུ་བྱས་ནས་གཉིས་པ་ལའང་སྐད་ཅིག་མ་ལ་གཅིག་རྗེས་སུ་དྲན་པ་དང་། སྐད་ཅིག་དང་རྒྱུན་དུ་ཞེས་བྱ་བ་དང་། གསུམ་པ་ལའང་གཉིས་སྐད་ཅིག་ལ་གསུམ་པ་རྗེས་སུ་སྐད་ཅིག་མ་དང་རྒྱུན་ཞེས་བྱ་བ་ལ་སོགས་པ་སྟེ། དམིགས་པའི་རང་གི་ངོ་བོའི་དབང་དུ་བྱས་པ་དང་དུས་ཀྱི་དབང་དུ་བྱས་པས་སྦྱོར་བ་གསུམ་གྱི་དམིགས་པ་ཡོངས་སུ་ཤེས་པར་འགྱུར་རོ། །​ད་ནི་དམིགས་པ་དེ་ལ་སེམས་བཟུང་བའི་རིམ་པ་བསྟན་པར་བྱ་སྟེ། དེ་ལ། དག་པའི་དབང་དུ་འདོད་པ་ཡིས། །​ཞེས་བྱ་བ་ལ་སོགས་པས་ནི་མདོར་བསྟན་པ་སྟེ། དེ་ཉིད་བཤད་པ། ཉོན་མོངས་དགྲ་ནི་སྤང་བར་བྱ། །​ཞེས་པ་ནི་འདོད་ཆགས་ལ་སོགས་པའི་ཉོན་མོངས་པ་སྤངས་པས་དེ་ཉིད་ལ་གསལ་བར་འགྱུར་བའོ། །​དུལ་ནས་འཛིན་པར་འདོད་པ་ཡིས། །​ཞེས་བྱ་བ་ལ་སོགས་པའི་དོན་ནི། གནས་བཞིར་ཏེ་མགྲིན་པ་དང་སྙིང་ག་དང་ལྟེ་བ་དང་གསང་བའི་གནས་སུ་མེ་དང་ས་དང་ཆུ་དང་རླུང་ཞེས་བྱ་བ་དམར་པོ་དང་། སེར་པོ་དང་། དཀར་པོ་དང་། ལྗང་གུ་རྣམས་ཟུར་གསུམ་དང་གྲུ་བཞི་དང་ཟླུམ་པོ་དང་ཟླ་གམ་གྱི་རྣམ་པར་བཀོད་དེ། དབུགས་ཀྱི་སྟོབས་ཀྱིས་འོག་ཏུ་བསྟིམ་པ་ནི་རྒོད་པའི་དུས་སུའོ། །​དེ་ལས་བཟློག་པ་ནི་བཟློག་པའི་དུས་སུའོ། །​ཕྱི་དང་ནང་དུ་འབྱུང་བའང་དེ་བཞིན་ནོ། །​གོང་དུ་བསྟན་པ་ཉིད་རྒྱས་པར་བཤད་པ། ཁམས་གསུམ་ལ་སོགས་ཤེས་པ་དང་། །​རལ་གྲི་ཡང་ནི་སྦྱོར་བར་བྱ། །​ཞེས་པ་གང་གིས་ཡུལ་གྱི་རྟོག་པ་འབྱུང་བ་དེའི་ཚེ་ཁམས་གསུམ་ཐམས་ཅད་གཅིག་པ་མ་གྲུབ་པས་ཕྱོགས་ཆ་དྲུག་གི་ཅིག་ཅར་སྦྱར་ན་རྡུལ་ཕྲ་རབ་ཏུ་འགྱུར་ཏེ། དེ་མ་ཡིན་ན་གྲིབ་མ་དང་སྒྲིབ་པ་མི་རུང་བ་དང་། གོང་བུ་ཐམས་ཅད་རྡུལ་ཕྲ་རབ་ཏུ་འགྱུར་བ་ཉིད་དང་རིམ་གྱིས་འགྲོ་བ་མེད་པ་ལ་སོགས་པའི་ཕྱིར་རོ། །​དེ་ལྟར་ཁམས་གསུམ་རྫས་དངོས་སུ་མ་གྲུབ་པ་བཞིན་དུ་རང་གི་ལུས་དང་ཤ་དང་རུས་པ་དང་པགས་པ་དང་སྤྲི་དང་རྒྱུ་མ་དང་གཉེ་མ་ལ་སོགས་པའི་ངོ་བོ་ཉིད་ཀྱིས་གཅིག་དང་རྟག་པ་དང་གཙང་བ་དང་བདེ་བ་ལ་སོགས་པ་མ་གྲུབ་པའོ། །​མཚན་མའི་སྟོབས་ཀྱིས་སེམས་གཟུང་བ་ནི།  ​ ཕྱག་གཉིས་གསལ་བར་མ་གྱུར་ན། །​ཞེས་བྱ་བ་ལ་སོགས་པས་བསྟན་ཏེ། དེའི་བསོད་ནམས་ནི་སྐུ་གསལ་བར་མ་གྱུར་ན་མཚན་དམ་པ་དང་རྟག་པ་དང་དེ་ལས་གཞན་གྱི་མཚན་མས་དེ་གསལ་བར་འགྱུར་བ་ཉིད་དོ། །​གྲོགས་ཀྱི་རྣམ་པས་སེམས་བཟུང་བ་ནི། ཟས་དང་སྐོམ་དང་གནས་དག་གིས། །​ཞེས་བྱ་བ་ལ་སོགས་པ་ནས་ཚ་བ་ལ་སོགས་པས་ཉེན་པ་ལ་ནི་དེ་དང་འགལ་བའི་ཟས་དང་སྐོམ་དང་གནས་བརྟེན་པར་བྱའོ། །​དུས་ཀྱི་བྱེ་བྲག་ནི་གོ་སླའོ། །​དེ་ལྟར་སེམས་བཟུང་བ་བཤད་ནས། ད་ནི་བོགས་དབྱུང་བ་བཤད་པར་བྱ་སྟེ། དང་པོ་དཀར་པོ་ལྗང་གུའི་བར། །​རེ་རེ་དང་ནི་ལྔ་འདུས་པ། །​ཞེས་པ་ནི། དང་པོའི་མཐའི་ཟས་ནི་དཀར་པོར་རོ། །​སེར་པོ་དང་དམར་པོ་དང་། ལྗང་གུ་དང་། ལྔ་འདུས་པའི་བར་རོ། །​དེ་ལས་རི་རབ་ཏིལ་འབྲུའི་བར། །​ཞེས་པ་ནི་རི་རབ་ཙམ་དུ་དང་ཏིལ་འབྲུ་རྣམ་པའི་བར་དུ་སྟེ། མཐིང་ག་དང་དཀར་པོ་ལ་སོགས་པའི་རིམ་པ་བཞིན་ནོ། །​སྟོང་གསུམ་གང་དང་གཅིག་འདུས་པ། །​ཞེས་པ་ལྔ་དང་བཅུ་དང་དཔག་ཏུ་མེད་པའི་བར་དུ་སྟེ། ཁ་དོག་དང་དབྱིབས་ཀྱི་བྱེ་བྲག་གིས་གྲངས་བཞིན་ནོ། །​དེ་ལྟར་སྐུའི་བོགས་དབྱུང་བ་བཤད་ནས་རྡོ་རྗེའི་བོགས་དབྱུང་བ་དེ་ལྟར་ཐུགས་ལ་བསླབ་པར་བྱ་སྟེ། ཁ་དོག་ཅེས་པ་ནི་རྡོ་རྗེའི་ཁ་དོག་ལྔ་ལ་རིམ་བཞིན་ནོ། །​དབྱིབས་ཀྱི་བོགས་དབྱུང་བ་དབྱིབས་དང་ཞེས་པ་ནི་ཆེ་བ་དང་ཆུང་བའོ། །​གྲངས་ཀྱི་བོགས་དབྱུང་བ་གྲངས་དེ་བཞིན་ནོ་ཞེས་པ་ནི་ཁ་དོག་དང་དབྱིབས་ཀྱི་དབང་བསྐུར་དང་རྡོ་རྗེ་ལས་རིམ་བཞིན་མང་བ་དང་ཉུང་བར་གཞག་གོ། །​གཞན་གོ་སླའོ། །​བོགས་དབྱུང་བའི་སྦྱོར་བའམ་གང་གིས་ཐོག་མར་མཐིང་ག་སྐད་ཅིག་མ་ལས་དཀར་པོ་རྗེས་སུ་དྲན་པ་དང་། སྐད་ཅིག་དང་རྒྱུན་ལ་སོགས་པ་དང་། སེར་པོ་ལས་ཆེ་བར་གྱུར་པ་རང་གི་རྣམ་པ་ལས་སྐད་ཅིག་དང་རྒྱུན་ལ་སོགས་པ་དང་། རིམ་བཞིན་ནོ། །​གང་གིས་སྐུའི་སྐད་ཅིག་མ་ལས་སྐད་ཅིག་དང་རྒྱུན་ལ་སོགས་པས་རྡོ་རྗེའི་རྣམ་པ་ལ་དམིགས་པ་དང་། ཡི་གེའི་བར་ལ་དེ་དག་གི་རྣམ་པས་ཡོངས་སུ་གསལ་  ​ བར་གྱུར་པས་སྐུ་སྣ་ཚོགས་པ་དང་མཚན་མ་སྣ་ཚོགས་པར་གནས་པས་དང་པོའི་ཆོ་ག་ཡོངས་སུ་རྫོགས་པར་འགྱུར་ཏེ། དེ་ལྟར་བོགས་དབྱུང་བ་བཤད་ཟིན་ཏོ། །​ད་ནི་སྔགས་ཀྱི་ཏིང་ངེ་འཛིན་གྱི་དབང་དུ་བྱས་ཏེ། དང་པོ་གང་ཟག་གང་གི་དབང་དུ་བྱས་ཤེ་ན། བསྒོམ་ལ་མི་གཞོལ་ཞིང་གསང་སྔགས་གཙོ་ཆེར་བྱེད་པ་ཞེས་པ་གསང་སྔགས་ལ་ཆེད་དུ་བྱེད་པ་དང་། བསྒོམ་པ་ལ་ནི་མི་མོས་པ་དང་། སྤྱོད་པ་གཞན་ལ་མི་མོས་པའོ། །​དེའི་དབང་དུ་བྱེད་པའི་སྔགས་རྣམ་པ་གཉིས་ལས་དང་པོ་ཐུན་མོང་གི་སྔགས་གསལ་བའི་དོན་ལ་དམིགས་པའི་བཟླས་པ་ནི་བདག་དང་གཞལ་ཡས་འཁོར་བཅས་དམིགས་ཞེས་པ་ནི་སྔགས་ཀྱི་བཟླས་པ་དང་ལྡན་པས་ཐུན་ཇི་ལྟ་བ་བཞིན་དུ་དེའི་རྣམ་པ་ལ་ཡང་དང་ཡོངས་སུ་གཏོད་པའོ། །​རྗེས་སུ་དྲན་པ་དང་། སྐད་ཅིག་དང་། རྒྱུད་སྤྱོད་པའི་དོན་ལ་དམིགས་པ་ལས་སྡིག་པ་དབྱུང་བ་ནི། སྡིག་པའི་ལུས་ལས་ཕྱིར་འབྱིན་པའོ། །​བསྲེག་པ་ནི་ལུས་ཀྱི་ནང་དུ་བསྲེག་པའོ། །​བཀྲུ་བ་ནི་བདུད་རྩིའི་ཆུས་སོ། །​གནས་གང་གི་ས་བོན་གྱིས་དེ་ལྟར་བྱེད་ཅེ་ན། ཧཱུཾ་དང་རཾ་དང་ཧཱུཾ་བསྐུལ་ཏེ་ཞེས་པ་ལྟེ་པའི་ཧཱུཾ་དང་གསང་བའི་རཾ་དང་། སྤྱི་བོའི་ཧཾ་མཐིང་ག་དང་། དམར་སེར་དང་དཀར་པོའི་ཁ་དོག་ཅན་དང་རིམ་བཞིན་ནོ། །​འོད་ཟེར་གྱི་བྱེ་བྲག་བསྟན་པ་ལ། མགལ་མེ་ཕྲེང་བ་ཉི་མ་ཡིས། །​ཞེས་པ་འོད་ཟེར་འབའ་ཞིག་པ་དང་། ཡི་གེའི་ཕྲེང་བ་དང་བཅས་པ་དང་། ཡི་གེའི་འོད་དང་བཅས་པས་སོ། །​ཅི་བྱེད་ཅེ་ན་གང་ཞིག་བྱེད། །​ཅེས་པ་ནི་གོང་མ་དང་འབྲེལ་བའོ། །​འདིར་གསུངས་པ། འོག་ནས་སྟེང་གི་སྦྱོར་གཉིས་ཀྱིས། །​དང་པོའི་ལས་གཉིས་བྱེད་པ་སྟེ། །​བཟློག་པས་ཕྱི་མའི་སྦྱོར་བ་བྱེད། །​གསུམ་གསུམ་དགུ་ཡི་བདག་ཉིད་ཅན། །​ཞེས་སོ། །​མཚན་མ་འདོད་པའི་དོན་ལ་དམིགས་པ་ལས་ཡུམ་བསྒྲུབ་པའི་བཟླས་པ་ནི། གང་ཚེ་ཡུམ་དང་བཞི་སྐོར་དང་། །​ཞེས་པའམ། མགལ་མེ་ལ་སོགས་པའི་རིམ་གྱིས་སྣ་རྩེ་བཞི་ལ་བརྒྱུད་དེ་བཟླས་ཏེ། ཀླུ་དབང་འཁྱིལ་བའི་སྟོབས་ཅན་གྱིས། །​ཁྲོ་མོས་ཡུམ་ནི་སྒྲུབ་པར་བྱེད། །​པདྨ་སྟོན་དང་  ​ སྐུ་སྟོན་དང་། །​སྦྱོར་བ་འཁྱུད་པའི་མཚན་མ་འབྱུང་། །​ཞེའོ། །​ཡེ་ཤེས་ཀྱི་འཁོར་ལོ་བསྒྲུབ་པ་ནི། མདུན་གྱི་དཀྱིལ་འཁོར་ཉིས་སྐོར་དང་། །​ཞེས་པ་ནི། མདུན་དུ་སངས་རྒྱས་ཐམས་ཅད་བློས་བཞག་སྟེ། འོད་ཟེར་བ་ཐག་གཟིངས་པ་ལྟ་བུའམ། རེ་རེའི་རྣམ་པ་ཅན་གྱི་དབང་དུ་བྱས་ཏེ། མགལ་མེ་ལ་སོགས་པ་དང་རིམ་བཞིན་ནོ། །​འཁོར་སྒྲུབ་པ་ལ་སུམ་སྐོར་ཏེ། །​ཞེས་པ་འཁོར་ནུས་པ་དང་ལྡན་པར་བྱ་བའི་ཕྱིར་རོ། །​ངེས་པར་མ་གྲུབ་ན་གཙོ་བོ་དང་འཁོར་གྱི་བཟླས་པ་དང་ཞེས་པ་ཡེ་ཤེས་ཀྱི་འཁོར་ལོ་བཀུག་སྟེ། གཙོ་བོ་དང་འཁོར་དུས་གཅིག་པ་དང་རེ་རེའི་བཟླས་པར་བྱའོ། །​གལ་ཏེ་དེས་མ་གྲུབ་ན་སྙིང་ནང་བཙོན་འདྲའི་བཟླས་པ་དང་ཞེས་འཁོར་ཐམས་ཅད་སྙིང་དུ་བསྡུས་ཏེ། བཟླས་པ་གོང་བཞིན་ནོ། །​དེ་ལྟར་ཐུན་མོང་གི་བཟླས་པའི་བསམ་གཏན་རྫོགས་ནས་ཁྱད་པར་གྱི་བཟླས་པ་ལས་དགུག་པའི་བཟླས་པ་ནི། ཁ་ནུབ་ཕྱོགས་སུ་བལྟས་ཏེ། དགའ་བ་ཡིད་ལ་བྱས་ནས་བྱའོ། །​དེ་ཡང་སྔགས་འོད་དཀྱིལ་འཁོར་རྣམས་ལ་ཕོག་ཅེས་པ་ལ་སོགས་པའི་ཐོག་མར་པདྨ་གོས་སྔོན་ཅན་གྱི་ཚོགས་ལ་མཉེས་པར་བྱས་ཏེ། ཐོབ་པ་དང་ལྡང་བའི་རིམ་པས། ཨཱ་ཀཪྵ་ཡ་ཧཱུཾ། ཞེས་པའི་མཐའ་དང་བཅས་པས་འོད་ཟེར་མདུན་གྱི་ལྷ་ལ་སྤྲོས་པས་དེའི་འོད་ལས་ལྕགས་ཀྱུ་ཅན་གྱི་ཚོགས་སྤྲོས་ཏེ། གདུལ་བྱའི་སྙིང་ག་ནས་བཟུང་ནས་འོང་བར་བསམས་ན་རྡོ་རྗེ་ཉིད་ཀྱང་འགུགས་པར་འགྱུར་ན་གཞན་ལྟ་ཅི་སྨོས། རལ་གྲི་ལ་སོགས་ཐོག་འབེབས་དང་། །​ཞེས་པ་ལ་སོགས་པའི་དོན་ནི། སྔ་མ་ཆོ་ག་སྔོན་དུ་སོང་ནས་ལྷོར་བལྟས་ཏེ། སྔགས་བཟླས་པའི་འོད་ཟེར་གྱིས་ཡེ་ཤེས་འཁོར་ལོ་ལས་རལ་གྲི་དང་སྤུ་གྲི་དང་འཁོར་ལོ་ལ་སོགས་པའི་ཐོག་གིས་བཀུག་པའང་དེ་ཉིད་ཤི་བར་བསམ་པ་དང་། ཁྲོ་བོ་མཚོན་ཆ་ཅན་གྱི་ཚོགས་ཀྱིས་གདུལ་བྱའི་ཤ་བཅད་ཅིང་དུམ་བུར་བྱས་པར་བསམ་པའོ། །​བསྟབ་པ་ནི་དེའི་ཆོ་གའི་ལྷག་མ་མེ་སྟེ་གོ་སླ། ཁྲོ་ཚོགས་འཁོར་ལོ་ཐོགས་པ་ཡིས། །​ཞེས་པ་ལ་སོགས་པའི་དོན་ཏེ། འོད་ཟེར་ལས་འཁོར་ལོ་ཐོགས་པ་དཔག་ཏུ་མེད་པས་གདུལ་བྱའི་ཀླད་པར་  ​ འཁོར་ལོ་ཐོགས་པས་བསྐོར་ཞིང་མགོ་འཁོར་བར་བསམ་པས་སྦྱར་བར་འགྱུར་རོ། །​རྔ་མོ་ཅན་གྱི་ཁྲོ་ཚོགས་ཀྱིས། །​ཞེས་པ་ལ་སོགས་པའི་དོན་ནི། རླུང་གི་རྔ་མོ་ལ་ཞོན་པའི་ཁྲོ་བོའི་ཚོགས་བྱུང་ནས་གདུལ་བྱའི་སྙིང་ག་ནས་བཟུང་ནས་རྔ་མོ་ལ་བསྐྱོན་ནས་ཁྲོ་བོ་གཞན་གྱིས་བརྡེག་བཞིན་དུ་རླུང་ལྷའི་ཕྱོགས་སུ་སོང་བར་བསམས་ན། ངེས་པར་གཞན་དུ་བསྐྲད་པར་འགྱུར་རོ། །​འོད་ཟེར་དཀར་པོའི་ཚོགས་བྱུང་ནས། །​ཞེས་པ་ལ་སོགས་པའི་དོན་ནི་གདུག་པར་གྱུར་པ་དགུག་པར་འགྱུར་བ། སྔོན་དུ་སོང་ནས་འོད་དཀར་པོས་སྡིག་པ་དབྱུང་བ་ལ་སོགས་པས་ཞི་བར་འགྱུར་ཏེ་སྦྲུལ་གྱི་བདེན་པ་བཞིན་ནོ། །​གང་ཞིག་གིས་ནི་བཅུད་རྣམས་བསྡུས། །​ཞེས་པ་ལ་སོགས་པའི་དོན་ནི། རང་བཞིན་ཡང་རུང་འོད་ཁ་དོག་སེར་པོས་དགུག་བྱའི་གནས་ནས་བཅུད་བཀུག་སྟེ། སྙིང་གའི་དབུས་སུ་ནི་མངོན་པར་ཤེས་པ་རྒྱས་པར་འགྱུར་རོ། །​ཀླད་པའི་དབུས་ཀྱིས་ནི་ཚེ་རྒྱས་པར་འགྱུར་རོ། །​ལུས་ཁྱབ་པས་ནི་ནམ་མཁའ་ལ་འགྲོ་བར་འགྱུར་རོ། །​རྟེན་གཞན་ལས་བཀུག་པས་ནི་ཚེ་བཅུད་རྒྱས་པར་འགྱུར་རོ། །​སྔགས་འོད་རྡོ་རྗེ་ལ་སོགས་པ་ཞེས་བྱ་བ་ལ་སོགས་པའི་དོན་ནི། གདུལ་བྱའི་ལུས་ཀྱི་ནང་རྡོ་རྗེ་གདེངས་པོ་བསྐྱེད་པ་སྤྲུལ་པའི་རྡོ་རྗེ་གདེངས་པོས་བསྡུས་ཏེ། བསྟིམ་པ་སྟེ་རེངས་པར་འགྱུར་རོ། །​འོད་ཟེར་ཁ་དོག་སྣ་ལྔ་ལས། །​ཞེས་པ་ལ་སོགས་པའི་དོན་ནི། འོད་ཟེར་སོ་སོ་ལས་མཆོད་པའི་ལྷ་མོའི་ཚོགས་སྤྲོས་ཏེ། མཉེས་པར་བྱེད་པ་ཞེས་བྱ་བའི་དོན་ཏོ། །​གང་ཞིག་ལས་ནི་འོད་བྱུང་བས། །​ཞེས་བྱ་བ་ལ་སོགས་པའི་དོན་ནི་སྔགས་བཟླས་པས་སྙིང་གའི་ས་བོན་གྱིས་རང་གི་ལུས་འོད་དུ་ཞུ་སྟེ། དེ་ཡང་འདུས་ནས་ཕྲ་རབ་སྐྲ་རྩེའི་ཚད་ཙམ་དུ་གྱུར་པ་ནི་དང་པོའོ། །​དེ་ཡང་འདུས་པ་ནི་བླ་ན་མེད་པའོ། །​གསང་སྔགས་སྐྱོན་རྣམས་རབ་སྤངས་ནས། །​ཞེས་པ་ནི་སྒྲ་ཆེ་བ་དང་ཆུང་བ་དང་སྐྱེན་པ་དང་བུལ་བ་དང་། ཉོན་མོངས་པ་དང་། གཡེང་བ་དང་བར་དུ་གཅོད་པ་སྤངས་པའོ། །​དེས་ཅིར་འགྱུར་ཞེ་ན། འབྲས་བུ་ཐོབ་པ་སྟེ་གོང་དུ་བཤད་པ་བཞིན་ནོ། །​སྔགས་ཟློས་པའི་དུས་སུ་དྲན་པ་དང་ཤེས་བཞིན་དང་ལྡན་པར་བྱའོ། །​དེ་ལྟར་  ​ སྔགས་ཀྱི་བསམ་གཏན་བཤད་ནས། ད་ནི་ཚོགས་ཀྱི་འཁོར་ལོ་བཤད་པའི་ཕྱིར། །​གང་གིས་ཚོགས་རྣམས་རྫོགས་བྱེད་ཅིང་། །​ཞེས་བྱ་བ་ལ་སོགས་པ་སྨོས་ཏེ། འཇིག་རྟེན་རྫས་རྣམས་མ་ལུས་པ། །​ཀུན་ཚོགས་ཞེས་པ་ནི་ཁ་དོག་དང་དྲི་དང་རོ་དང་ལྡན་པའི་རྫས་ཐམས་ཅད་དོ། །​རྣལ་འབྱོར་ལྷ་གྲངས་ཏེ། འཚམ་པ་དང་ནི་མཆོད་པ་ཞེས་པ་ནི་ལྷའི་རྣལ་འབྱོར་ལྷའི་གྲངས་དང་མཉམ་པ་དེའི་སྟེང་དུ་འཚམ་པ་བཞི་དང་མཆོད་པ་བཞིའོ། །​སྔོན་འགྲོ་ས་ཆོག་ལ་སོགས་རྫོགས། །​ཞེས་པ་ནི་ཐོག་མར་ཡིད་དུ་འོང་བའི་གནས་སུ་ཕྱིན་ཏེ། ས་བསླང་བ་དང་བརྟག་པ་དང་སྦྱང་བ་དང་བཟུང་བ་དང་བསྲུང་བ་དང་། དཀྱིལ་འཁོར་གྱི་ལྷ་སྟ་གོན་གྱི་ཆོ་ག་བྱའོ། །​དེ་ནས་ལྷའི་ཞེས་པ་ལ་སོགས་པ་གོ་སླ། དེ་ནས་གསང་བའི་དཀྱིལ་འཁོར་བྲི། །​ཞེས་པ་ནི། དང་པོར་ཐིག་ལེགས་པར་བཏབ་ནས། དེ་ནས་ཚོན་བཀྱེ་བ་དང་། ཕྱག་རྒྱ་དགོད་པར་བྱའོ། །​དེ་ཚེ་རྒྱལ་པོ་ཞེས་པ་ལ་སོགས་པ་ནི། སྦྱོར་བ་རྒྱས་པའི་བསྐྱེད་པ་བཞིན་དུ་བལྟ་བར་བྱའོ། །​རྒྱལ་པོ་ཡིས་ནི་སེམས་དཔའ་བསྐུལ། །​ཞེས་པ་ནི། རྡོ་རྗེ་སློབ་དཔོན་གྱིས་ལས་ཀྱི་རྣལ་འབྱོར་ལ་རྟ་མགྲིན་གྱི་བརྡ་བསྟན་པའོ། །​དེས་ཅི་བྱེད་ཅེ་ན། ཕྱི་རོལ་འཁོར་ལ་བསྡུས་བྱས་ནས། །​ཞེས་པ་ནི། ཕྱིའི་རྣལ་འབྱོར་པ་ཁྲུས་བྱས་ནས་ནང་དུ་བཀོད་པའོ། །​བདག་གི་འཇུག་པ་ཇི་བཞིན་དུ། །​འཁོར་རྣམས་དམ་པའི་དོན་ལ་འཇུག །​ཅེས་པ་ནི། རང་དང་མཐུན་པར་ཚོགས་བསགས་པ་ནས་རང་གི་སྣང་བའི་འཁོར་ལོ་བསྒྲུབ་པའི་བར་དུའོ། །​གང་ཞིག་གིས་ནི་རོལ་མོ་དང་། །​ལྡན་པས་ཚོགས་ནི་དབུལ་བར་བྱ། །​ཞེས་པ་ནི། གང་གིས་དུང་དང་པི་ཝང་དང་གླིང་བུ་ལ་སོགས་པ་དང་ལྡན་པས་ཚོགས་ཀྱི་རྫས་དབུལ་བའོ། །​སྐོམ་དང་མཆོད་པ་སྔོན་སོང་ནས། །​ཞེས་པ་ནི། སྣང་བའི་ལྷ་ལ་བདུད་རྩི་དབུལ་བ་དང་། རང་གི་སེམས་དཔའ་ལ་ཁྲུས་བྱ་བའོ། །​ཚོགས་ཀྱི་རྫས་རྣམས་བྱིན་གྱིས་བརླབས། །​ཞེས་པ་ལ་སོགས་པའི་དོན་ནི། དྲིའི་ཆུས་ཉེ་བར་གཏོར་ཏེ་རྫས་འོད་དུ་ཞུ་བ་ལས། ཡཾ་ལས་རླུང་དང་། རཾ་ལས་མེ་དང་། ཨ་ལས་ཐོད་པ་སྟེ། དེའི་ནང་དུ་ཤ་ལྔ་བདུད་རྩི་ལྔ། །​  ​ ཞེས་པ་ནི།ན་ད་ཧ་གོ་ཀུ་ལས་མི་དང་གླང་པོ་ཆེ་དང་རྟ་དང་བ་ལང་དང་ཁྱིའི་ཤ་དང་། བི་ར་ཤུ་མ་མུ་ལས་བྱང་སེམས་གཉིས་དང་དྲི་ཆེན་དྲི་ཆུ་ཤ་ཆེན་དངས་མ་ལྔར་གྱུར་པ་ལས། ཨོཾ་གྱི་འོད་ཀྱིས་རླུང་བསྐྱོད་པ་ལ་སོགས་པ་དང་ཨཱཿས་བྱང་ཆུབ་སེམས་སུ་གྱུར་པ་དང་། ཧཱུཾ་གིས་བདུད་རྩི་དང་རྡོ་རྗེ་དབབ་པའི་ཏིང་ངེ་འཛིན་བྱའོ། །​དེས་ཅི་བྱེད་ཅེ་ན། བདག་མཆོད་དཀྱིལ་འཁོར་མདུན་དུ་མཉེས། །​ཆོ་གའི་ཡན་ལག་རྫོགས་པར་བྱ། །​ཞེས་པ་ཐོག་མར་སེམས་ཡེ་ཤེས་ཀྱི་འཁོར་ལོ་མཆོད་པས་མཉེས་པར་བྱ་སྟེ། བསྟོད་པ་དང་ཉེས་པ་བཤགས་པའི་ཡན་ལག་རྫོགས་ནས་རང་གི་སྙིང་དུ་བསྡུས་ཏེ། རླུང་དང་མེའི་སྦྱོར་བས་ནང་གི་སྦྱིན་སྲེག་རྫོགས་པར་བྱའོ། །​དེ་ནས་མདུན་དུ་བཏོན་ཏེ་མཆོད་པས་མཉེས་པར་བྱས་ནས། འཇིག་རྟེན་མཎྜལ་སྔོན་པོའི་སྟེང་། །​ཕྱི་རོལ་དུ་ནི་མཆོད་པར་བྱས། །​ཞེས་པ། མཎྜལ་སྔོན་པོ་ལ་ཕྱོགས་སྐྱོང་འཁོར་དང་བཅས་པ་བཀུག་སྟེ། བྱིན་གྱིས་བརླབས་པ་བྱས་ནས། ཕྱི་རོལ་དུ་ལྷག་མ་སྦྱིན་པར་བྱ་ཞིང་ལས་བཅོལ་བར་བྱའོ། །​དེ་ལྟར་ཐུན་མོང་གི་ཆོ་ག་བཤད་ནས། ཁྱད་པར་ཆོ་ག་བསྟན་པ་ནི། །​ཟབ་པ་སྤྲུལ་པར་བརྟེན་པ་དང་། །​བཞི་དང་གསུམ་དང་ངེས་པར་སྦྱར། །​ཞེས་པ། ཤེས་རབ་མ་དང་སྙོམས་པར་ཞུགས་ཏེ། དེའི་དྲོད་བསྐུལ་བས་སྤྲུལ་པའི་འཁོར་ལོ་ཞུ་བ་དང་། ཆོས་དང་བདེ་བ་ཆེན་པོའི་བར་དུ་ཞུ་བར་བྱའོ། །​ཡང་ན་ཟས་བྱང་ཆུབ་སེམས་ཀྱི་ཆུ་གཏུམ་མོའི་གནས་སུ་བསྲེག་པར་བྱའོ། །​དེ་ལས་རྒྱས་ནས་བདེ་བ་ཆེན་པོའི་བར་དུའོ། །​འོ་ན་ཞི་བ་ལ་སོགས་པའི་ལས་གང་གིས་ཤེས་པར་བྱ་ཞེ་ན། སྔགས་ཀྱི་སྦྱོར་བ་བཞིན་དུ་བྱ་སྟེ། དེ་ཁོ་ན་ལྟར་སྦྱར་ཞེའོ། །​དེ་ལྟར་ཚོགས་ཀྱི་འཁོར་ལོ་བསྟན་ནས། ད་ནི་ཚོགས་ཀྱི་མཆོད་པ་བསྟན་པར་བྱ་སྟེ། དེའི་ཕྱིར། བདག་པོ་རྫས་རྣམས་དམན་པ་དང་། །​ཞེས་བྱ་བ་ལ་སོགས་པ་སྨོས་ཏེ། རྫས་ནི་ལྔ་སྟེ་ཐ་མའི་ཚད་དོ། །​བཅུ་ནི་རབ་ཀྱི་ཚད་དོ། །​སློབ་དཔོན་གཅིག་ནི་ཏིང་ངེ་འཛིན་གྱི་བྱེད་པའོ། །​གཉིས་ནི་སྤྱོད་པ་གཙོར་བྱེད་པའོ། །​དེས་ཅིར་འགྱུར་ཞེ་ན། ཁྱབ་འཇུག་བུ་མོའི་སྦྱོར་བའམ། །​ཞེས་པ་ནི།  ​ སྤྱད་པར་དཀའ་བའི་ཁྱབ་འཇུག་གི་བུ་མོ་རིགས་ལྡན་ཡང་སྦྱོར་ན་གཞན་ལྟ་ཅི་སྨོས་ཤེའོ། །​ཡན་ལག་རྒྱས་པ་ཚོགས་འཁོར་བཞིན། །​ཞེས་པ་ནི། ཆོ་གའི་ཡན་ལག་རྒྱས་པ་ཚོགས་ཀྱི་འཁོར་ལོ་བཞིན་ཏེ། བསྡུས་པ་ལ་སོགས་པ་ཅི་རིགས་སུའོ། །​དཀྱིལ་འཁོར་གཅིག་ནི་སྣང་བའི་དཀྱིལ་འཁོར་རོ། །​གཉིས་ནི་རང་དང་བཅས་པས་སོ། །​བར་ནི་གསུམ་པ་སྟེ། དོན་དུ་གཉེར་བ་ཁྱད་པར་དུ་འགྱུར་རོ། །​བཞི་པ་ནི་ཕྱོགས་སྐྱོང་ལ་སོགས་པའོ། །​སློབ་དཔོན་ནུས་པའི་བྱེ་བྲག་གིས། །​ལས་གཞན་རྩོམ་ན་གོང་མ་བཞིན། །​ཞེས་པ་ནི་ལས་རྩོམ་པར་ནུས་ན་སྔགས་བཞིན་དུའོ། །​མི་རྩོམ་གྱུར་ན་སྡིག་པ་སྦྱང་། །​ཞེས་པ་ནི་ལས་སྦྱོང་བ་བཞིན་དུའོ། །​འདིར་ཚོགས་གང་ཡིན་པའི་འཁོར་ལོ་དང་། །​མཆོད་པ་ཡང་དེ་ཉིད་དམ་འཁོར་ལོ་དང་མཆོད་པ་གང་ཡིན་པ་དེ་ཡིན་ནམ་ཞེ་ན། ཚོགས་ཡིན་ལ་འཁོར་ལོ་དང་མཆོད་པ་མ་ཡིན་པ་ཡང་ཡོད་དེ། གང་གིས་ཡན་ལག་སྤངས་པ་དེ་ཉིད་ལྟ་བུའོ། །​ཚོགས་ཀྱི་འཁོར་ལོ་ཡིན་ལ་མཆོད་པ་མ་ཡིན་པ་ཡོད་དེ་དེ་ཉིད་དོ། །​མཆོད་པ་ཡིན་ལ་འཁོར་ལོ་མ་ཡིན་པ་ཡོད་དེ། རྫས་དང་སློབ་དཔོན་གྱིས་དམན་པར་བྱས་པ་དེ་ཉིད་དོ། །​དེ་ལས་གཉི་ག་མ་བཟློག་པ་ཡང་ཡོད་དེ་རྒྱུད་ཀྱི་བྱེ་བྲག་ལྟ་བུའོ། །​གཞན་གྱི་མིང་གི་ཕྱོགས་གཅིག་པའང་ཡོད་དེ། ཚོགས་སྤངས་པའི་མིང་ཅན་ནོ། །​ཅིའི་ཕྱིར་ཚོགས་ཀྱི་འཁོར་ལོ་ཞེ་ན། འདིས་ཉེས་པ་ཐམས་ཅད་གཅོད་པའི་ཕྱིར་རོ། །​ཅིའི་ཕྱིར་ཚོགས་ཀྱི་མཆོད་པ་ཞེས་བྱ་ཞེ་ན། འདི་ལ་བརྟེན་ནས་དམ་པའི་ཡུལ་མཉེས་པར་བྱེད་པའི་ཕྱིར་རོ། །​ཡང་ན་རྒྱུན་མི་འཆད་པའི་དོན་གྱིས་འཁོར་ལོའོ། །​དེ་ལས་བཟློག་པའི་དོན་གྱིས་མཆོད་པའོ། །​ཡང་ན་ཚོགས་ཀྱི་འཁོར་ལོ་ཆེན་པོ་དང་མཐུན་པར་རྨད་དུ་བྱུང་བའི་མཆོད་པ་ལ་གནས་པའི་ཕྱིར་རོ། །​ཚོགས་ཀྱི་འཁོར་ལོ་གཞན་ཡང་འདི་ལྟ་སྟེ། ཀུན་དུ་ཚོགས་པ་ཞེས་བྱ་བའི་ཚོགས་ཀྱི་འཁོར་ལོ་དང་། ཀུན་དུ་རོལ་པ་ཞེས་བྱ་བའི་ཚོགས་ཀྱི་འཁོར་ལོ་དང་། ཀུན་དུ་དག་པ་ཞེས་བྱ་བའི་ཚོགས་ཀྱི་འཁོར་ལོ་དང་། ཀུན་དུ་ཐོབ་པ་ཞེས་བྱ་བའི་  ​ ཚོགས་ཀྱི་འཁོར་ལོ་དང་། ཀུན་དུ་བདེ་བ་ཞེས་བྱ་བའི་ཚོགས་ཀྱི་འཁོར་ལོའོ་ཞེས་འབྱུང་ངོ། །​ཚོགས་ཀྱི་རྣམ་པར་གཞག་པ་བཤད་ཟིན་ཏོ། །​ད་ནི་སྦྱིན་སྲེག་གི་ཆོ་ག་བཤད་པར་བྱ་སྟེ། དེའི་ཕྱིར། དེ་ནས་དཔལ་ལྡན་རྡོ་རྗེ་ཅན། །​ཞེས་བྱ་བ་ལ་སོགས་པ་སྨོས་ཏེ།སྔོན་བྱ་གཞན་ནི་གཞན་དུ་སྟེ་སའི་ཆོ་ག་དང་བསྙེན་པའི་ཆོ་ག་ལ་སོགས་པ་ནི་གཞན་ལས་ཤེས་པར་བྱའོ་ཞེས་བྱ་བའི་དོན་ཏོ། །​ཐབས་ཀྱི་ལས་སུ་བྱ་བ་བསྟན་པས། ས་ཡི་རིགས་བཞིར་ཐབ་ཁུང་བཞི། །​ཞེས་པས་ཁ་དོག་དཀར་པོ་དང་སེར་པོ་དང་དམར་པོ་དང་ནག་པོ་ལ་ཞི་བ་དང་རྒྱས་པ་དང་དབང་དང་དྲག་པོའི་ཐབ་ཁུང་བྱའོ། །​ཟླུམ་པོ་ཞེས་བྱ་བ་ལ་སོགས་པ་ནི་ཐམས་ཅད་ཀྱང་{གོ་རིམས་སུ་གོ་རིམ་དུ་}སྦྱར་རོ། །​ཐབ་ཁུང་བྱིན་གྱིས་བརླབས་པ་བསྟན་པ། རཾ་ལས་འོད་འཕྲོས་པས་དེ་ཉིད། །​ཅེས་བྱ་བ་ལ་སོགས་པའི་དོན་ནི། རཾ་གྱི་ས་བོན་གྱི་འོད་ཀྱིས་ཐབ་མི་དམིགས་པ་ལས་ལས་དང་རྗེས་སུ་མཐུན་པའི་བྷྲཱུཾ་དུ་གྱུར། དེ་ལས་ཐབ་ཀྱི་གཞལ་ཡས་ཁང་ཁ་དོག་དང་དབྱིབས་གོང་མ་ལྟ་བུ་ལ་གཏོས་ནམ་མཁའི་མཐའ་དང་མཉམ་པར་གྱུར་པར་བསམ་མོ། །​དེ་ནས་རྫས་བྱིན་གྱིས་བརླབ་པ། མཆོད་རྫས་ཞེས་བྱ་བ་ལ་སོགས་པ་སྨོས་ཏེ། མི་དམིགས་སྣོད་ནང་སྭ་ཡིག་ལས། །​སོ་སོའི་དེ་ཉིད་རྒྱས་པ་ལ། །​ཞེས་པ་ནི། རྫས་མི་དམིགས་པ་ལས་ཏྲཱཾ་ལས་རིན་པོ་ཆེའི་ཁ་དོག་སྣོད་དུ་གྱུར། དེའི་ནང་དུ་སྭ་ལས་སོ་སོའི་རྫས་དཔག་ཏུ་མེད་པར་གྱུར་པར་བསམ་མོ། །​ཧ་ཧོཿཧྲཱི་ཡིས་སྐྱོན་རྣམས་བསལ། །​ཞེས་པ་ནི། ཧས་ཁ་དོག་གི་ཉེས་པ་ཕྲོགས། ཧོཿདང་ཧྲཱིས་དྲི་དང་རོའི་ཉེས་པ་དག་པར་བྱས་ནས་ཇི་སྐད་སྨོས་པའི་ཁ་དོག་ལ་སོགས་པར་གྱུར་པར་བསམ་མོ། །​དེ་ནས་མེ་ལས་སུ་བྱ་བ་བརྩམ་པར་བྱ་སྟེ། དེའང་ལས་དང་མཐུན་པའི་ཐབ་ཁུང་དུ་རཾ་ལས་མེ་བསྐྱེད་ལ་མེ་སྤར་བར་བྱ་སྟེ། ཞི་བ་ལ་ནི་ཞོ་ཅན་ལས་བྱུང་བའི་མེ་རླུང་གཡབ་ཀྱིས་སྦར་བར་བྱའོ། །​རྒྱས་པ་ལ་ནི་ཁ་དོག་སེར་པོའི་ཤིང་ལའོ། །​དབང་ལ་ནི་སེང་ལྡེང་གི་ཤིང་ལ་རྡོ་རྗེས་སྦར་ཏེ། དྲག་པོ་ལ་དུག་དང་ཚེར་མ་ཅན་གྱི་ཤིང་ལའོ། །​དེ་ལྟར་སྦར་ནས་མར་གྱི་དགང་  ​ བླུགས་བདུན་ཛྭ་ལ་རཾ་ཞེས་པའི་སྔགས་ཀྱིས་དབུལ་ལོ། །​དེ་ནས་མེ་བརྟག་པར་བྱ་སྟེ། གལ་ཏེ་མཚན་མ་ངན་ན་ལས་ཐམས་ཅད་པའི་ཆུས་གཏོར་བར་བྱའོ། །​དེ་ནས་མེ་ལྷ་བསྐྱེད་པ་ནི། ཨེ་ལས་གྲུ་གསུམ་ཞེས་པ་ནི། ལས་དང་མཐུན་པའི་ཁ་དོག་བཞི་ལས་གྲུ་གསུམ་ཁ་དོག་བཞིར་གྱུར་པར་བསམ་མོ། །​གྲུ་གསུམ་གྱི་ཟུར་གསུམ་ལ་ཨོཾ་ཨཱཿཧཱུཾ་སྟེ། དེ་ཉིད་གསུམ་དབུས་ན་རཾ་དང་བཅས་པའོ། །​གདན་གང་གི་སྟེང་དུ་བསམ་ཞེ་ན། པད་སྟེང་ཞེས་སྨོས་ཏེ་འདི་ལྟར་ཞི་བ་ལ་ནི་ཆུའི་དཀྱིལ་འཁོར་རོ། །​དབང་ལ་ནི་མེའི་དཀྱིལ་འཁོར་རོ། །​དྲག་པོ་ལ་ནི་རླུང་གི་དཀྱིལ་འཁོར་ཏེ། དེའི་སྟེང་དུ་སོ་སོའི་པདྨ་ཁ་དོག་བཞིའི་བདག་ཉིད་ཅན་གྱི་སྟེང་དུའོ། །​དེ་ལས་མེ་ལྷར་གྱུར། ཞེས་པ་ནི། དེ་རྣམས་འོད་དུ་ཞུ་བ་ལས་སོ། །​ཁ་དོག་བཞི་ཡི་བདག་ཉིད་ལ། །​ཞེས་པ་ནི་ལས་སོ་སོའི་དབང་དུའོ། །​སོ་སོའི་རིགས་ཀྱིས་དབུ་བརྒྱན་བྱ། །​ཞེས་པ་ནི། རྣམ་པར་སྣང་མཛད་དང་རིན་ཆེན་འབྱུང་ལྡན་དང་སྣང་བ་མཐའ་ཡས་དང་དོན་ཡོད་གྲུབ་པས་སོ། །​ལྟེ་བར་གོང་མའི་སྦྱོར་བ་སྟེ། །​ཞེས་པ་ནི་གྲུ་གསུམ་ཡི་གེ་བཞི་དང་བཅས་པ་བསམ་པའོ། །​སྙིང་གར་ཕྱོགས་སྐྱོང་བཅུ་དང་ལྡན། །​ཞེས་པ་ནི། པདྨ་འདབ་མ་བཅུ་ལ་ཕྱོགས་སྐྱོང་བཅུ་རྫོགས་པར་རོ། །​དེ་ལས་ཡེ་ཤེས་མེ་ལྷ་དགུག །​ཅེས་པ་ནི་ཡེ་ཤེས་ཀྱི་མེ་ལྷ་སྤྱན་དྲངས་ཏེ་མདུན་དུ་མཆོད་པ་དང་བསྟོད་པས་མཉེས་པར་བྱས་ཏེ་བསྟིམ་པའོ། །​བྱིན་བརླབས་དབང་བསྐུར་ནི་གང་དུ་བཤད་དོ། །​གཟི་བྱིན་བསྐྱེད་པ་ནི་དགང་བླུགས་ཀྱིས་སོ། །​དེ་ལྟར་མེ་ལྷའི་སྐུ་བསྐྱེད་ནས། དེ་ནས་མེ་ལྷ་ལ་གོ་བསྐོན་ཏེ། སྙིང་གར་རྡོ་རྗེ་རྒྱ་གྲམ་ཧ་ལྗང་གུས་མཚན་པ། དེའི་ལྟེ་བའི་སྟེང་དུ་རྡོ་རྗེ་རྩེ་ལྔ་པ་ཧཱུཾ་གིས་མཚན་པའོ། །​དེའི་ལྕེ་ལ་རྡོ་རྗེ་རྩེ་ལྔ་པ་རཾ་གྱིས་མཚན་པ་བསམ་མོ། །​སོ་སོའི་མཆོད་པ་དབུལ་བྱས་ཏེ། །​ཞེས་པ་ནི་སྤོས་ལ་སོགས་པས་མཆོད་དོ། །​དེ་ནས་སྲེག་རྫས་དབུལ་བའི་རིམ་པ་ནི། གཟར་བུ་རྡོ་རྗེ་ལ་སོགས་པའི། །​ཁ་དོག་དབྱིབས་ལྡན་བྱིན་གྱིས་བརླབས། །​ཞེས་པ་གཟར་  ​ བུ་རིན་པོ་ཆེ་སྣ་བཞི་ལས་གྲུབ་པ་ཐབ་ཀྱི་དབྱིབས་དང་མཚན་མ་དང་མཐུན་པ་འཛག་པ་ལ། རཾ་གྱིས་མཚན་པར་བསམ་མོ། །​ཤིང་གི་འོད་ནི་བསྐྱེད་བྱས་ཏེ། །​ཞེས་པ་ནི་ཡམ་ཤིང་ཕུལ་བས་མེ་ལྷའི་འོད་བསྐྱེད་པར་བསམ་མོ། །​མར་གྱི་འོད་འཕྲོ་ཀུན་ལ་སྦྱར། །​ཞེས་པ་ནི་མར་སྲེག་བླུགས་ཀྱིས་འོད་འཕྲོས་པས་དེའི་རྣམ་པ་ཐམས་ཅད་གྱུར་པའོ། །​དེ་ནི་ལས་ཐམས་ཅད་ལ་སྦྱར་རོ། །​གཞན་ཡང་། དཀར་གསུམ་དང་ནི་མངར་གསུམ་གྱིས། །​སྤྱི་དང་སོ་སོའི་སྡིག་པ་འབྱིན། །​ཞེས་པ་ནི། དཀར་གསུམ་ཕུལ་བས་མེ་ལྷ་མཉེས་ཏེ། དེའི་འོད་ཟེར་གྱིས་ལུས་ངག་ཡིད་ཀྱི་སྡིག་པ་སོ་སོར་འབྱིན་པར་མི་བྱེད་ཀྱི་སྤྱིར་འབྱིན་པའོ། །​ལྷག་མ་ནི་དེ་ལས་བཟློག་པ་ཉིད་དེ། འབྲས་ཆན་འབྲུ་ཡི་ཆན་དག་གིས། །​གོང་གི་གཉིས་པ་སོ་སོར་འབྱིན། །​ཞེས་པ་ནི། ལུས་དང་ངག་གི་སོ་སོའི་ཉིད་དུའོ། །​ནས་ཐུག་འོ་མའི་ཐུག་པ་ཡིས། །​རེ་རེའི་གནས་སུ་སྲེག་པར་བྱེད། །​ཅེས་པ་ནི། ལུས་ཀྱི་སྡིག་པ་དང་ངག་གིས་སོ་སོའི་ལྟེ་བ་དང་མགྲིན་པའི་གནས་སུ་བསྲེག་པའོ། །​ཏིལ་གྱིས་སྙིང་གི་ནང་ནས་འབྱིན། །​ཞེས་པ་ནི། ཡང་ཏིལ་གྱིས་སྒོ་དགུར་འཇུག་ཅེས་པས་ནི། ཡིད་ཀྱི་སྡིག་པ་འོད་ནག་པོ་ལ་སོགས་པའི་ཚུལ་དུ་དབྱུང་བ་དང་བསྲེག་པ་ཡང་ཤེས་པར་བྱའོ། །​ཐ་མ་མར་གྱིས་འཁྲུ་བར་བྱེད། །​ཅེས་པས་ནི་མར་ཕུལ་བ་དེའི་སྙིང་སྟོབས་ཀྱི་ཡེ་ཤེས་ཀྱི་བདུད་རྩིའི་རྒྱུན་བྱུང་སྟེ། དེས་འཁྲུ་བར་བྱེད་དོ། །​ཞི་བའི་སྲེག་རྫས་དབུལ་བ་བཤད་ཟིན་ཏོ། །​རྫས་དེ་སེར་པོར་བྱས་པ་ནི་བསམ་གཏན་ནམ་མཚན་མས་སོ། །​དཀར་གསུམ་གྱིས་ནི་གཟི་བྱིན་བསྐྱེད། །​ཅེས་པ་ནི། འོད་ཁ་དོག་སེར་པོ་ཕོག་པས་རང་གཟི་བྱིན་བསྐྱེད་པའོ། །​མངར་གསུམ་འབྱུང་ཁུངས་བསལ་བ་སྟེ། །​ཞེས་པ་ནི། སངས་རྒྱས་དང་བྱང་ཆུབ་སེམས་དཔའ་ཐུགས་དགོངས་པའི་ཚུལ་དུ་བསལ་བའོ། །​འབྲས་དང་འབྲུ་ཡི་སྦྱོར་བ་ཡིས། །​ཡེ་ཤེས་བཅུད་རྣམས་སྤྱི་བོར་འགུགས། །​ཞེས་པ་ནི་རྫས་དེས་མེ་ལྷ་མཉེས་ཏེ། འོད་ཀྱིས་བསྐུལ་བས་  ​ སངས་རྒྱས་ཐམས་ཅད་ཀྱི་བཅུད་སྤྱི་བོར་ཞུགས་ཏེ་གཞག་པའོ། །​ནས་དང་འོ་མའི་སྦྱོར་བ་ཡིས། །​འགྲོ་བའི་བཅུད་རྣམས་གནས་སུ་འགུགས། །​ཞེས་པ་ནི་འགྲོ་བའི་བཅུད་བྱང་ཆུབ་སེམས་ཀྱི་ངོ་བོར་ལུས་ཀྱི་གནས་ཐམས་ཅད་དུ་འགུགས་པའོ། །​ཐ་མར་དཱུར་བའི་སྦྱོར་བ་ཡིས། །​མཛོད་སྤུ་སྙིང་གའི་ཧཱུཾ་ལ་སྡུད། །​ཅེས་པ་ནི། དཱུར་བ་བསྲེག་པའི་སྟོབས་ཀྱིས་མཛོད་སྤུ་ནས་བཅུད་བྱང་ཆུབ་སེམས་སུ་བསྡུས་ཏེ།སྙིང་གའི་ཧཱུཾ་ལ་འདུས་ནས། དེ་ནས་བྱུང་བས་ལུས་ཐམས་ཅད་རྒྱས་པར་བསམ་མོ། །​གཞན་གོ་སླ། རྒྱས་པའི་སྲེག་རྫས་དབུལ་བ་བཤད་ཟིན་ཏོ། །​བ་ལང་ཤ་ཡི་གཏོར་མ་དང་བཅས་པ་ཞེས་བྱ་བས་ནི་རྫས་བསྟན་ཏོ། །​གསུམ་སྐོར་ལ་སོགས་ཀྱིས་ཞེས་པས་ནི། འོད་ཟེར་གྱི་འཕྲོ་འདུ་བསྟན་ཏོ། །​མྱུར་དུ་འགུགས་ཤིང་དབང་དུ་བྱེད། །​ཅེས་པས་ནི། འོད་ཟེར་ལྕགས་ཀྱུ་ལྟ་བུའམ། ལྕགས་ཀྱུ་ཐོགས་པའི་ལྷས་འགུགས་པར་བྱེད་དོ། །​དབང་དུ་བྱེད་པ་ནི་འོད་འཕྲོས་པ་ཙམ་གྱིས་སོ། །​དབང་གི་སྲེག་རྫས་དབུལ་བ་བཤད་ཟིན་ཏོ། །​དང་པོ་ཤ་ཡིས་ཁྲོ་བ་སྟེ། །​ཞེས་པ་ནི་ཤ་ཕུལ་བས་མེ་ལྷ་ཁྲོས་པར་གྱུར་ཏོ། །​གཞན་གོ་སླ། དེ་ལྟར་སྲེག་རྫས་རྣམས་ཕུལ་ནས་བསྟོད་པ་བྱ་བ་དང་ལས་བཅོལ་བ་འདི་ནི་མེ་ལྷའི་ཆོ་གའི་རིམ་པའོ། །​སྙིང་གར་བཀོད་པའི་ཞེས་བྱ་བ་ལ་སོགས་པའི་དོན་ནི། རང་གི་སྙིང་གའི་ཕྱོགས་སྐྱོང་དག་པར་བྱས་ལ། །​དེ་ནས་བསྐྱེད་པའི་རིམ་པ་སྦྱོར་བ་གསུམ་གང་ཡང་རུང་བས་ལྷ་བསྐྱེད་དེ། བསྟོད་པའི་བར་རིམ་པ་བཞིན་དུ་བྱས་ནས་གཤེགས་སུ་གསོལ་བ་འདི་ནི་ལྷའི་ཆོ་གའི་རིམ་པའོ། །​དེ་ནས་མཇུག་གི་དབང་དུ་བྱ་བ་ནི། ད་ནི་ཞར་ལ་བྱུང་བ་བཤད་པར་བྱ་བ་སྟེ། བསྲུང་བ་ཞི་བའི་ཆ་ལ་གདགས། །​ཞེས་པ་ནི་ཞི་བའི་བྱེ་བྲག་ཡིན་པའི་ཕྱིར་རོ། །​གཞན་ལ་ཡང་དེ་བཞིན་དུ་ཤེས་པར་བྱའོ། །​གང་གི་ཕྱིར་སྦྱིན་སྲེག་གི་ཆོ་ག་རྣམ་པ་གཉིས་ཀྱི་ཕྱིར་རྣལ་འབྱོར་པ་གཉིས་སུ་ཤེས་པར་བྱའོ། །​དེ་ལ་སྦྱིན་སྲེག་གཉིས་ནི་རང་གི་དང་གཞན་གྱི་དོན་གྱི་ཕྱིར་རོ། །​རྣལ་འབྱོར་པ་ནི་སྦྱིན་སྲེག་གི་ལས་ཀྱི་རིམ་པ་ལ་མཁས་པ་དང་།  ​ སློབ་དཔོན་གྱི་ཚད་དུ་ཕྱིན་པ་སྟེ། རྐྱེན་ཐུབ་པ་དང་། ས་ནོན་པ་དང་། བྱིན་རླབས་ཆེ་བའོ། །​རང་གི་དོན་གྱི་ཡང་གཉིས་ཏེ། སྡིག་པ་སྦྱོང་བ་དང་དངོས་གྲུབ་སྒྲུབ་པའོ། །​དང་པོའི་ནི་དང་པོ་ཉིད་དེ་གཉིས་པ་ནི། བསྐྱེད་པའི་རིམ་པ་ལ་བརྟེན་པའོ། །​དེ་ལྟར་དབྱེ་བའི་སྒོ་ནས་རྣལ་འབྱོར་པ་རབ་དང་འབྲིང་དང་ཐ་མའི་ཚད་བསྟན་ནས་ལུང་ཁ་ཅིག་ལས་གནས་ཀྱི་རྟོག་པ་ཉེས་པར་མི་འགྱུར་བར་བཤད་པ་གང་ཡིན་པ་དེ་ཡང་རྣལ་འབྱོར་པ་རབ་ལ་དགོངས་པར་ཤེས་པར་བྱ་སྟེ། གཞན་དུ་ན་གཞན་བཤད་པའི་ཕྱིར་རོ། །​དེ་ལྟར་སྦྱིན་སྲེག་གི་ཆོ་ག་རྒྱས་པར་བཤད་ནས། ད་ནི་གཏོར་མའི་ཆོ་ག་བཤད་པར་བྱ་སྟེ། ཤ་ཁྲག་རུས་པ་འབྲུ་ལ་སོགས། །​ཞེས་པ་འདིས་ནི་ཐུན་མོང་དང་ཐུན་མོང་མ་ཡིན་པའི་རྫས་བསྟན་ཏོ། །​མ་སྤྱད་སྣོད་དུ་བླུགས་ཞེས་པ་ནི། རིན་པོ་ཆེའི་སྣོད་མ་སྤྱད་པའམ་ཐོད་པ་མཚན་ལྡན་གྱིས་རྒྱས་པའི་ནང་དུའོ། །​དེ་ནས་བྱིན་གྱིས་བརླབ་པ་ནི་གོང་དུ་བཤད་པ་བཞིན་ནོ། །​དཀྱིལ་འཁོར་བཞི་ཡང་སྔ་མ་བཞིན་ནོ། །​གཞན་གོ་སླ། རང་གི་བྱང་ཆུབ་སེམས་ཀྱི་ཆུས། །​ཇི་ལྟར་སྙིང་གའི་ལྷ་མཆོད་པ། །​ཞེས་པ་ནི་སྤྱི་བོ་ནས་ཆུ་བྱུང་བས་སྙིང་གའི་ལྷ་རྣམས་ཀྱི་ཞལ་དུ་གསོལ་བར་བསམ་མོ། །​དེས་ཅིས་འགྱུར་ཞེ་ན། འབྲས་མིན་འབྲས་བུ་ཅན་ཏེ། བླ་ན་མེད་པའི་དངོས་གྲུབ་ཚོགས་ཀྱི་གང་ཟག་གིས་མ་མྱངས་པ་ཐོབ་པར་འགྱུར་རོ། །​འདིས་ནི་སྔོན་དུ་འགྲོ་བ་དང་། རྫས་དང་། བྱིན་གྱིས་བརླབ་པ་དང་། དབུལ་བའི་ཡུལ་དང་། དབུལ་བའི་ཐབས་དང་། དྲག་དང་།བྱེ་བྲག་དང་། འབྲས་བུ་རིམ་པ་བཞིན་དུ་བསྟན་ཏོ། །​གང་ཟག་ཐམས་ཅད་ནི་རྣམ་པ་གཉིས་ཏེ། དམན་པ་དང་མཆོག་ཏུ་གྱུར་པའོ། །​དེ་ལ་དམན་པར་གྱུར་པའམ་དེའི་གནས་སུ་ནི། འབྲུ་ལ་སོགས་པ་ཐུན་མོང་གི་གཏོར་མ་སྦྱིན་པར་བྱའོ། །​མཆོག་གམ་མཆོག་གི་གནས་སུ་ནི་ཐུན་མོང་མ་ཡིན་པའི་གཏོར་མ་བྱའོ། །​ཡང་གཉིས་ཏེ་ཟླ་དང་བཅས་པའམ་ཟླ་མེད་པའོ། །​དེ་དག་དང་གཉིས་ཀྱང་{གོ་རིམས་གོ་རིམ་}བཞིན་ཏེ་གཞན་དུ་ན་ཉེས་པ་དང་བཅས་པར་འགྱུར་རོ། །​གཞན་ལས་ཀྱང་། དགེ་སློང་ལ་སོགས་དམན་པ་ཡི། །​ནང་དུ་ཞག་  ​ བདུན་གནས་པ་སྤངས། །​ཟབ་མོའི་ལས་སུ་བྱ་བ་ཡང་། །​དེ་ཡི་གནས་སུ་སྤང་བར་བྱ། །​གལ་ཏེ་བྱས་ན་སེམས་ཅན་དེ། །​འབྲས་བུ་མེད་ཅིང་ངན་འགྲོར་ལྟུང་། །​གང་ཡང་དགོན་པ་ཆེན་པོ་དང་། །​གསང་བའི་ལམ་ལ་གནས་པ་དེར། །​གསང་བ་ཆེན་པོའི་སྤྱོད་པ་འདི། །​སྤྱད་པ་ཙམ་གྱིས་འབྲས་བུ་ཐོབ། །​ཅེས་འབྱུང་བ་དང་། གཞན་ཡང་། གང་གིས་ཐུན་མོང་ཐུན་མོང་མིན། །​རྨད་བྱུང་གཏོར་མའང་དེ་བཞིན་ཏེ། །​འདས་ནས་ངན་འགྲོར་འགྲོ་བའི་ཕྱིར། །​རྣམ་གཉིས་ཐུབ་པས་གསུངས་པ་ལ། །​རང་གིས་སྨད་པའི་རྫས་གྱུར་དང་། །​འབྱུང་ཁུངས་དམན་ལས་བྱུང་བ་དང་། །​རིགས་དང་ཉེ་བར་མ་སྤྱད་པ། །​དེ་ལ་དངོས་གྲུབ་མེད་པར་འགྱུར། །​ཞེས་འབྱུང་བ་ལྟ་བུའོ། །​གཏོར་མའི་ཆོ་ག་བཤད་ཟིན་ཏོ། །​དེ་ནས་སྤྱོད་ལམ་གྱི་ཏིང་ངེ་འཛིན་བཤད་པར་བྱ་སྟེ། དེ་ལ་མཁས་པ་ནི་བསྐྱེད་པའི་ཏིང་ངེ་འཛིན་བརྟན་པའོ། །​དེས་ཡུལ་གཟུགས་ལ་བལྟ་བའི་དུས་སུ་ཇི་ལྟར་ལྟ་ཞེ་ན། སྒྱུ་མ་མིག་ཡོར་ལྟ་བུ་སྟེ། །​ཞེས་པ་སྣང་ལ་རང་བཞིན་མེད་པར་བསམ་པའོ། །​དངོས་པོའི་ལྟ་བ་རབ་བཟློག་ནས། །​ཞེས་པ་གཟུགས་ཀྱི་ལྷ་མོར་སྒོམ་པའོ། །​དམིགས་སོགས་སེམས་དཔའི་འཁོར་ལོ་ཅན། །​ཞེས་པ་རྡོ་རྗེ་གོས་སྔོན་ཅན་བསམ་པའོ། །​དེར་ནི་ལྷ་མོ་རྟག་ཏུ་དགྱེས། །​ཞེས་པ་གཟུགས་ཀྱི་ལྷ་མོ་དང་གཉིས་སུ་མེད་པར་གྱུར་པའོ། །​ཡིད་ནི་ཚིམ་པར་བྱེད་པའི་མཆོག །​ཅེས་པ་བྱང་ཆུབ་སེམས་དབང་པོའི་ལམ་ནས་སྙིང་གར་ཕབ་པས་བདེ་བར་གྱུར་པ་སྟེ། བདེ་བ་གཉིས་སོ། །​འདི་ལྟ་སྟེ་ཐ་མལ་པའི་དུས་སུ་ས་བོན་ཅན་གྱི་རྣམ་པར་ཤེས་པ་ས་བོན་དུ་གནས་པ་རྐྱེན་ཉེ་བར་གནས་པས་བསླངས་ནས་ཡུལ་དང་ཕྲད་པར་འགྱུར་རོ། །​དེ་ནས་ཡུལ་གྱི་རྣམ་པར་སྐྱེའོ། །​དེ་ནས་རང་དང་མཐུན་པའི་ས་བོན་འཇོག་ཅིང་ཆོས་གཞན་སྐྱེད་པར་བྱེད་དོ། །​འདིར་ཆོས་འདི་ཡང་དེ་བཞིན་དུ་བལྟ་བར་བྱའོ། །​གཞན་གོ་སླ། སྤྱོད་ལམ་གྱི་ཏིང་ངེ་འཛིན་བཤད་ཟིན་ཏོ། །​དེ་ནས་ནང་གི་སྦྱིན་སྲེག་བཤད་པར་བྱ་སྟེ། དེའང་གང་ཞིག་ཅེས་བྱ་བ་ལ་སོགས་པ་ནི་དྲི་རྩོམ་པར་བྱེད་པ་སྟེ། གང་ལ་  ​ བྱེད། གང་གིས་བྱེད། གང་བྱེད་ཅེ་ན་ལན་དུ། རྣལ་འབྱོར་མཆོག་གི་བྱེད་པ་སྟེ། །​ཞེས་པ་ནི་ཏིང་ངེ་འཛིན་དམ་པས་བྱེད་པ་སྟེ། གསུམ་པའི་ལན་ནོ། །​གང་ལ་ཞེས་པའི་ལན་དུ། སྙིང་ག་ཞེས་བྱ་བ་ལ་སོགས་པའི་དོན་ཏོ། །​སྙིང་གི་ནང་དུ་དམ་ཚིག་སེམས་དཔའི་འཁོར་ལོ་བཀོད་ལ། ཡེ་ཤེས་ཀྱི་ལྷ་བཀུག་སྟེ་བསྟིམ་པའོ། །​ལྟེ་བའི་ཞེས་བྱ་བ་ལ་སོགས་པ་ནི་བཤད་ཟིན་ཏོ། །​ལྕེ་ཡི་འཁོར་ལོ་ཆེན་པོ་ནི། །​བྱིན་ཟ་རུ་ནི་དམིགས་པར་བྱ། །​ཞེས་པ་ནི། མེ་ལྷ་ཉིད་དུ་དམིགས་པའི་དུས། དེའི་མིང་དེ་སྐད་ཅེས་བྱའོ། །​གང་གི་དུས་སུ་ཞེ་ན། ཟས་ལ་སོགས་པ་ཟ་སོགས་དུས། །​ཞེས་པ་གོ་སླའོ། །​ཅིའི་རྣམ་པར་གྱུར་ཞེ་ན། ཟས་ནི་ཤ་ལྔ་ཞེས་བྱ་བ་ལ་སོགས་པའོ། །​ཐབས་ཇི་ལྟར་ཞེ་ན། ལག་པ་གཟར་བུ་གཉིས་ཞེས་པ་དགང་བླུགས་གཟར་བུ་བསམ་པའོ། །​ཟ་བའི་དུས་སུ་ལྷ་རྣམས་ལ། །​ཞེས་པ་ལ་སོགས་པའི་དོན་ཏོ། །​ཟས་ཤ་དང་བདུད་རྩིའི་ངོ་བོར་གནས་པ་གཟར་བུ་ལ་སོགས་པའི་རིམ་གྱིས་སྙིང་གར་ལྷའི་ཞལ་དུ་གསོལ་བར་བསམ་མོ། །​གཞན་སྔགས་ཀྱི་སྦྱོར་བ་དང་འདྲ་བར་བལྟ་བའོ། །​ཟས་ལ་སོགས་པ་བདུད་རྩི་ཞེས་པའི་དོན་ནི་གོང་དུ་བསྟན་པ་ཉིད་དབུལ་བའི་ཚུལ་དུ་ཞེ་ན་གསུངས་ཏེ། ལག་པ་ཡིས་ནི་དབུལ་བ་དང་། །​ཞེས་པ་ནི་འདིར་བཤད་པ་ཉིད་དོ། །​ཡང་ན་ལྷ་མོས་དབུལ་བ་དང་། །​ཞེས་པ་ནི་ལྷ་མོས་མཆོད་པའི་ཚུལ་དུ་དབུལ་བའོ། །​རྡོ་རྗེ་ལྕེ་ཐུང་ནི་སྐོམ་གྱི་ངོ་བོར་བྱས་ཏེ། རྡོ་རྗེ་སྦུ་གུ་ནས་འདྲེན་པར་བྱེད་པས་ལས་ཐམས་ཅད་རྒྱས་པར་བྱེད་པའི་ཚུལ་ཏེ་གསུམ་མོ། །​འདིར་ཡང་འཇིག་རྟེན་གྱི་རྫས་ཐམས་ཅད་ནི་སྨེ་བ་དང་། དམན་པ་དང་། ཉེས་པ་དང་བཅས་པ་དང་། ལན་རེ་བ་དང་བཅས་པ་སྟེ། དཔེར་ན་ཁྲོ་ཆུ་ཁོལ་མ་དང་འདྲ་བར་རྫས་ཟོས་པ་ཙམ་གྱིས་ཉེས་པར་འགྱུར་བ་ཤ་སྟག་སྟེ། སྐྱེས་བུ་ཤེས་རབ་དང་ལྡན་པ་སྙིང་རྗེ་དང་ལྡན་པ། ཏིང་ངེ་འཛིན་དང་ལྡན་པས། རང་ལྷའི་སྐུར་གཅིག་ཏུ་གནས་ནས། སེམས་ཅན་རྣམས་ལ་སྙིང་རྗེ་ཆེན་པོའི་སེམས་ཉེ་བར་བཞག་སྟེ། བྱིན་གྱིས་བརླབས་པ་བྱས་  ​ པས་ཉེས་པ་ཐམས་ཅད་ཞི་བར་བྱས་ཏེ། རྣལ་འབྱོར་དང་ལྡན་པས་ཟོས་ན་བུ་ལོན་དུ་མི་འགྱུར་ཞིང་ཡོན་ཏན་ཐམས་ཅད་ཐོབ་པའི་རྟེན་ཉིད་དུ་འགྱུར་རོ། །​ནང་གི་སྦྱིན་སྲེག་བཤད་ཟིན་ཏོ། །​དེ་ནས་འཕགས་པའི་མཆོད་པའི་ཆོ་ག་བཤད་པར་བྱ་སྟེ། དེའི་ཕྱིར། གཞན་ཡང་སེམས་ཅན་མོས་པ་ཡིས། །​ཞེས་བྱ་བ་ལ་སོགས་པ་སྨོས་ཏེ། སྤོས་དང་མེ་ཏོག་ཅེས་བྱ་བ་ལ་སོགས་པས་ནི་རྫས་བསྟན་ཏོ། །​ཐམས་ཅད་ལ་ལས་ཀྱི་སྦྱོར་བ་ནི་ལས་ཐམས་ཅད་པའི་ཆུའོ། །​དེས་གཏོར་བ་ནི་དེས་གཏོར་བའོ། །​བྱིན་གྱིས་བརླབས་པ་བསྟན་པ་ཡོན་ཆབ་བཞུ་བ་ནི་ཡོན་ཆབ་འོད་དུ་ཞུ་བ་སྟེ་དེ་ལས་ཏྲཱཾ་དུ་གྱུར་པའོ། །​རིན་ཆེན་འབར་བའི་སྣོད་མཆོག་ཏུ། །​ཞེས་པ་ཏྲཱཾ་ལས་རིན་པོ་ཆེའི་སྣོད་རྒྱ་ཆེན་པོར་གྱུར་པའོ། །​དེའི་ནང་དུ་མ་བསྐྱེད་པ་རང་བྱུང་ཡི་གེ་ཨ་གསལ་བར་བྱའོ། །​དེ་འོད་དུ་ཞུ་བ་ལས་ནི། ཡོན་ཆབ་དཔག་ཏུ་མེད་ཅིང་བསམ་གྱིས་མི་ཁྱབ་པའོ། །​ཐུན་མོང་མ་ཡིན་པར་ཨ་ཡིས། །​ཞེས་བྱ་བ་ལ་སོགས་པ་སྨོས་ཏེ། ཐུན་མོང་དུ་ཧ་ཡིས་ཞེས་བྱ་བ་ལ་སོགས་པ་སྨོས་སོ། །​བྱིན་གྱིས་བརླབ་པ་བཤད་ཟིན་ཏོ། །​དེ་ནས་དབུལ་བའི་ཡུལ་བསྟན་པའི་ཕྱིར། ཕྱོགས་བཅུའི་སངས་རྒྱས་སྤྱན་དྲངས་ཏེ། །​ཞེས་པ་ལ་སོགས་པ་སྨོས་སོ། །​ཨ་ཧ་རིའི་སྔགས་བཟླས་པས་ཞེས་བྱ་བ་ལ་སོགས་པས་ནི་དབུལ་བའི་ཐབས་བསྟན་ཏེ། ཡོན་ཆབ་ཐོགས་པའི་ལྷ་མོའི་ཚོགས། །​དཔག་མེད་མདུན་དུ་སྤྲུལ་བྱས་ཏེ། །​ཞེས་པ་ནི་ལྷ་མོ་མདོག་དཀར་མོ་ལག་ན་རྡོ་རྗེ་ཡོན་ཆབ་ཐོགས་པ་སྔགས་ཀྱི་འོད་ཀྱིས་རྫས་ལ་བསྐུལ་བས་སྤྲོ་བ་ནི་ལྷ་མོ་བསྐྱེད་པའོ། །​དེ་ཡིས་རྡོ་རྗེ་གླུ་ལྡན་པ། །​ཞེས་པ་ནི། ལྷ་མོས་རྡོ་རྗེའི་གླུ་བླང་བའོ། །​ཡོན་ཆབ་ནི་རྫས་ཏེ་དེས་ཕྱག་ཞབས་བཀྲུ་ཞེས་པ་ནི་ཁྲུས་གསོལ་ཚུལ་ལོ། །​གཞན་གྱི་མཆོད་པ་ཐམས་ཅད་ལ་ཡང་བསྐྱེད་པའི་སྔགས་དང་། འབྱུང་བའི་རྒྱུ་དང་། ལྷ་མོའི་མདོག་གོ། །​མཆོད་པའི་རྫས་དང་། དེ་ལ་བལྟ་བ་དང་། དབུལ་བའི་གནས་དང་། དབུལ་བའི་ཚུལ་དང་། རྗེས་སུ་འབྲེལ་པ་དང་  ​ དངོས་གྲུབ་བསྟན་པའོ། །​བཛྲ་དྷཱུ་པེ། ཞེས་བྱ་བ་ལ་སོགས་པས་ནི་སྔགས་བསྟན་ཏོ། །​རྒྱུ་ནི་ས་བོན་དང་རྫས་སོ། །​དཀར་མོ་ལ་སོགས་པ་ནི་ལྷ་མོའི་མདོག་གོ། །​སྤོས་ལ་སོགས་པ་ནི་རྫས་སོ། །​ལྷ་མོ་ལ་སེམས་གཏད་པ་ནི་ལྟ་བའོ། །​ཤངས་ལ་སོགས་པ་ནི་དབུལ་བའི་གནས་སོ། །​རྫས་ཕུལ་ནས་ལྷ་མོ་བསྡུས་པ་དང་། ལྷ་མོ་དང་བཅས་ཏེ་འབུལ་བ་ནི་འབུལ་བའི་ཚུལ་དུའོ། །​འོད་ཟེར་གྱིས་བདག་གི་ནུས་པ་བསྐྱེད་པ་ནི་རྗེས་སུ་འབྲེལ་པའོ། །​གཞན་གོ་སླ། གནས་ལྔ་ནང་དུ་དབུལ་བ་ནི་གཟུགས་ལ་སོགས་པའོ། །​གནས་ལྔ་ཕྱི་རུ་དབུལ་བ་ནི་སྤོས་ལ་སོགས་པའོ། །​གནས་གཅིག་ཏུ་དབུལ་བ་ནི་ནང་དང་གསང་བའོ། །​དུས་དང་རྗེས་སུ་མཐུན་པར་བྱ། །​ཞེས་པ་ནི། གོང་དུ་བཤད་པ་ཉིད་དོ། །​འདི་ནི་རང་བྱུང་ཞེས་པ་ལ་སོགས་པ་གོ་སླའོ། །​བགད་དང་ཁྲོ་བ་ལ་སོགས་ཞེས་པ་ནི། བགད་པ་དང་ཁྲོ་བ་དང་། གདུགས་དང་། རྒྱལ་མཚན་དང་། བ་དན་དང་། དུང་དང་། དྲིལ་བུ་དང་། རྔ་{རིངས་རིང་}དང་། པ་ཊ་ཧ་དང་། ལྡོང་རུས་ལ་སོགས་པའི་གཏོར་མ་བྱིན་གྱིས་བརླབ་སྟེ་ཞེས་པ་གཏོར་མ་བཞིན་ནོ། །​གཞན་གོ་སླ། གང་ཞིག་གཞན་ལ་ཇི་བཞིན་དུ། །​ཞེས་པ་ལ་སོགས་པའི་དོན་ནི་རང་གིས་རང་གི་འཁོར་ལ་མཆོད་པ་དང་། འཁོར་གྱིས་རང་ལ་མཆོད་པ་ལ་སོགས་པ། རང་གི་རྣལ་འབྱོར་པ་སོ་སོའི་དབང་དུའོ། །​ད་ནི་མཆོད་པའི་དབྱེ་བ་བསྟན་པ། རྫས་ལ་བརྟེན་ནས་མཆོད་པ་དང་། །​ཞེས་པ་ནི་གང་གིས་དད་པའི་སྟོབས་ཀྱིས་རྫས་ཡིད་དུ་འོང་བ་དབུལ་བའོ། །​བསམ་གཏན་ཁོ་ནས་མཆོད་པ་ནི་བསམ་གཏན་འབའ་ཞིག་གིས་མཆོད་པའོ། །​གཞན་གོ་སླ། དེ་བཞིན་གཤེགས་པ་མཆོད་པ་ཡང་དངོས་སུ་ནི། དང་བ་དང་ཏིང་ངེ་འཛིན་ཏེ། དེ་བཞིན་གཤེགས་པ་ལ་སོགས་པའི་ཡུལ་དམ་པ་མཉེས་པ་དང་། དངོས་གྲུབ་སྩོལ་བའི་ཕྱིར་རོ། །​མཆོད་པ་ཡང་གང་གིས་མཆོད་པའོ། །​ཡོངས་སུ་སྦྱང་བ་བྱས་པའི་མཆོད་པ་ཡང་ཡོད་དེ། དེ་ཁོ་ན་ཉིད་མཐོང་བ་རྣམས་ཀྱིའོ། །​ཡོངས་སུ་སྦྱང་བ་མ་བྱས་པའི་མཆོད་པ་ཡང་ཡོད་དེ། དེ་ལས་གཞན་པ་  ​ རྣམས་ཀྱིའོ། །​རྩོལ་བ་དང་བཅས་པ་ཡང་ཡོད་དེ། གང་གིས་རྫས་ལ་སོགས་པའི་དངོས་པོ་ཚང་བར་དབུལ་བའོ། །​རྩོལ་བ་མེད་པ་ཡང་ཡོད་དེ། སེམས་བསྐྱེད་པ་ལྟ་བུའོ། །​བླ་ན་མེད་པའི་མཆོད་པ་ཡང་ཡོད་དེ། གང་གིས་མཚན་མ་སྤྱོད་པ་རྣམས་ཀྱིའོ། །​མཚན་མ་མེད་པའི་མཆོད་པ་ཡང་ཡོད་དེ། གང་གིས་མཚན་མ་མེད་པའོ། །​འཆིང་བ་དང་ལྡན་པ་ཡང་ཡོད་དེ། ཉོན་མོངས་པ་དང་འབྲེལ་པ་རྣམས་ཀྱིའོ། །​འཆིང་བ་མེད་པ་ཡང་ཡོད་དེ། གང་གིས་ཞེན་པ་མེད་པར་གྱུར་པའོ། །​ཐུན་མོང་གི་མཆོད་པ་ཡང་ཡོད་དེ།སྤོས་ལ་སོགས་པ་དང་གཟུགས་ལ་སོགས་པའི་འོ། །​ཐུན་མོང་མ་ཡིན་པ་ཡང་ཡོད་དེ་ནང་དང་གསང་བར་གྱུར་པའི་མཆོད་པའོ། །​བསྟན་དུ་ཡོད་པ་ཡང་ཡོད་དེ། ཇི་སྐད་བསྟན་པའི་ཏིང་ངེ་འཛིན་མ་གཏོགས་པའོ། །​བསྟན་དུ་མེད་པའི་མཆོད་པའང་ཡོད་དེ། ཏིང་ངེ་འཛིན་གྱི་མཆོད་པ་ཉིད་དོ། །​འདིའི་མཆོད་པས་ཀྱང་ཡིད་དུ་འོང་བའི་རྫས་ཕུན་སུམ་ཚོགས་པ་དང་ཕུན་སུམ་ཚོགས་པ་ལ་སོགས་ཏེ། བསོད་ནམས་དམ་པ་འཐོབ་པར་འགྱུར་རོ། །​མཆོད་པའི་ཚོགས་བཤད་ཟིན་ཏོ། །​ད་ནི་བདུད་བརྟག་པའི་སྦྱོར་བ་བཤད་པར་བྱ་སྟེ། དང་པོ་བདུད་འབྱུང་བའི་དུས་ནི། སྔགས་དང་བསམ་གཏན་དུས་དག་ཏུ། །​ཞེས་པ་སྟེ། སྒྲུབ་པའི་སྐབས་ཡིན་པའི་ཕྱིར་གཞན་དུ་ནི་ཉན་པ་དང་བསམ་པ་ལས་འབྱུང་བར་འགྱུར་རོ། །​བདུད་ཀྱང་དུ་ཞིག་ཅེ་ན། ཕྱི་དང་ནང་ན་ཡོད་པའོ། །​ཞེས་པ་ཇི་སྐད་བཤད་པ་དང་དེ་ལས་གཞན་པའི་བདུད་ཐམས་ཅད་ནི་གཉིས་པོ་འདི་ཁོ་ནར་འདུས་པའི་ཕྱིར་རོ། །​གང་ཡིན་ཞེ་ན། ཕྱི་དང་ནང་ན་ཡོད་པའོ། །​ཞེས་པའི་དོན་ཏོ། །​ཕྱིའི་བྱེ་བྲག་ཏུ་བསྟན་པ། གཟུགས་ནི་དཀར་དམར་ལ་སོགས་པ། །​ཞེས་པས་ནི། འོད་སེར་པོ་དང་ལྗང་གུ་དང་མཐིང་ག་ཡང་བཟུང་ངོ། །​གལ་ཏེ་ཡང་དག་པའི་རྟགས་དང་བྱེ་བྲག་མེད་དོ་ཞེ་ན། གསལ་བའི་འོད་ནི་སངས་རྒྱས་ཏེ། །​ཞེས་པ་དངོས་པོ་ལ་གསལ་བར་གྱུར་པ་ནི་སངས་རྒྱས་ཀྱི་འོད་དེ། དེ་ལས་བཟློག་པ་ནི་བཟློག་པའོ་ཞེའོ། །​འདི་ཡང་དངོས་པོ་ལ་ཡིན་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ལྷ་རྣམས་ཀྱི་འོད་  ​ མོག་མོག་པོར་གྱུར་པ་ལ་སོགས་པ་བརྗོད་པ་བཞིན་ནོ། །​སྒྲའི་བདུད་བྱེ་བྲག་ཏུ་བསྟན་པ་ནི། རང་བཞིན་མེད་དྲིས་དམན་པ་དང་། །​ཞེས་པ་ནི། དེ་ཁོ་ན་ཉིད་ཇི་ལྟ་བ་བཞིན་དུ་སྟོན་པར་མི་ནུས་པའོ། །​སྤྱོད་པ་ནི་མཚན་མ་ལས་སྤྱོད་པ་སྟེ་དེའི་རིགས་མ་ཡིན་པ་ལ་དེ་གཙོར་སྟོན་པ་ནི་བདུད་དུ་ཤེས་པར་བྱའོ། །​གཟུགས་ཀྱི་བདུད་བྱེ་བྲག་ཏུ་བསྟན་པ། མང་བའི་རིགས་ལ་ཉུང་བ་སྟོན། །​ཞེས་པ་ནི། གང་ཞིག་མང་བ་ལ་འཕྲོད་པར་འགྱུར་བ་དེ་ལ་སྐུ་ཉུང་བར་སྟོན་ཅིང་ཉུང་བ་གཅེས་སུ་བྱེད་པ་དང་། དེ་ལས་བཟློག་པ་ཡང་དེ་བཞིན་དུ་ཤེས་པར་བྱའོ། །​གཞན་གོ་སླ། ནང་གི་བདུད་ཀྱི་སྦྱོར་བ་ནི་གཉིས་ཏེ་ཞེས་ཁོང་ནས་དབྱུང་ངོ། །​གང་ཡིན་ཞེ་ན། འདུ་བ་སྐྱེ་དང་བསམ་པ་སྒྱུར། །​ཞེས་པ་ཆོས་འདི་གཉིས་ཀྱི་ཏིང་ངེ་འཛིན་ལས་གཡེངས་ཏེ། དངོས་གྲུབ་ཀྱི་བར་དུ་གཅོད་པ་ཉིད་དོ། །​དང་པོ་བཤད་པ། རླུང་མཁྲིས་བད་ཀན་འདུས་པ་རྣམས། །​མེད་བཞིན་སྐྱེད་པའང་བདུད་ཡིན་ནོ། །​ཞེས་པ་སྔགས་དང་བསམ་གཏན་གྱི་དུས་སུ་མི་མཐུན་པའི་རྐྱེན་མ་ཚོགས་པར་རླུང་ལ་སོགས་པས་ཏིང་ངེ་འཛིན་འཁྲུག་པ་ལ་ཡང་ངོ། །​ཕྱི་མ་བཤད་པ་དམ་པ་ནི་སངས་རྒྱས་དང་ཆོས་དང་དགེ་འདུན་ཏེ། དེ་ལ་སུན་དབྱུང་བ་ནི་མི་མཐུན་པར་འཛིན་པའོ། །​རྟག་ཏུ་བསམ་ལ་མི་མོས་དང་། །​ཞེས་པ་ནི། བསམ་གཏན་ལ་ཉེས་པའམ་བླང་བ་མ་ཡིན་པར་བལྟའོ། །​ཐ་མལ་པ་ནི་དམན་པར་གྱུར་པའི་གཟུགས་ལ་སོགས་པ་སྟེ། དེ་ལ་ཆགས་པ་ནི་ཞེན་པའོ། །​ཁྲོ་བ་ནི་ཡིད་འཁྲུག་པའོ། །​ཁོན་དུ་འཛིན་པ་ནི་མདུད་པར་འཛིན་པའོ། །​འཆབ་པ་ནི་ཉེས་པ་བྱུང་བ་ཁས་མི་ལེན་པའོ། །​ཚིག་པ་ནི་ཚིག་བརླང་པོར་ཞེར་འདེབས་པ་ཉིད་དོ། །​ཉོན་མོངས་པ་ནི་འདོད་ཆགས་དང་། ཁོང་ཁྲོ་བ་དང་། ང་རྒྱལ་དང་། མ་རིག་པ་དང་། ལྟ་བ་དང་། ཐེ་ཚོམ་མོ། །​ཉེ་བའི་ཉོན་མོངས་པ་ནི་ཆགས་པ་ལ་སོགས་པ་སྟེ། རང་གི་རྒྱུད་ལ་གནས་པ་ནི་མ་གཏོགས་སོ། །​མིག་རྩ་རྒོད་པ་ནི་མིག་གྱེན་དུ་ཡང་དང་ཡང་དུ་བལྟ་བའོ། །​འཕྱར་བ་ནི་སེམས་བསྲབ་པའོ། །​གཡེམ་པ་ནི་འགྲོ་བ་བཟང་མོ་སྤྱོད་པའོ། །​ཞུམ་པ་ནི་གྲུབ་པར་མི་འཛིན་པའོ། །​གཡེང་བ་ནི་སེམས་ཡུལ་སྣ་ཚོགས་  ​ སུ་འཕྲོ་བ་སྟེ། སྔ་མ་བཞིན་དུ་གནས་པའོ། །​བསམ་གཏན་འཕྲོ་ལ་དམིགས་པ་གསལ་བ་ནི་གློ་བུར་དུ་བྱིང་བའོ། །​ཉམས་མི་དགའ་བ་ནི་སེམས་རེག་པར་མི་གནས་པའོ། །​ལོག་པ་ལ་དང་བ་ནི་མུ་སྟེགས་དང་སྔགས་རྒོད་དང་བུད་མེད་སྦྱོར་སྔགས་ལ་དད་པའོ། །​ཟས་དང་སྐོམ་ལ་སྔ་རོལ་པས་ཤས་ཆེར་འདོད་པར་གྱུར་པ་ནི་ཟས་ལ་རྟོག་པ་དང་རྟོག་པ་མ་ཡིན་པ་ལས་འདས་ནས་མྱུར་དུ་འདོད་པའོ། །​ཀུན་རྫོབ་ལ་དགའ་བ་ནི་ཀུན་རྫོབ་ཀྱི་སྤྱོད་པ་ཆེན་པོ་ཆེར་བྱེད་པ་སྟེ། དོན་དམ་པའི་སྐབས་སུ་བདུད་དུ་འགྱུར་རོ། །​ཁྱད་པར་ཕྱག་རྒྱར་རང་གི་རིགས་དེ་ལ་ཉོན་མོངས་པ་སྐྱེ་བ་ནི་རང་གི་ཡེ་ཤེས་བསྐྱེད་པའི་ཕྱག་རྒྱ་མོ་ལ་ཞེ་སྡང་ཆགས་པ་དང་གཏི་མུག་སྐྱེས་པ་སྟེ་ཤེས་རབ་ཡེ་ཤེས་ཀྱི་དབང་ཐོབ་ན་ཉེས་པ་ཆེར་འགྱུར་རོ། །​ལོག་པའི་ཞེས་པ་ལ་སོགས་པ་ནི་གོ་སླ། འདི་དག་ཀྱང་བདུད་ཀྱིས་ལུས་སེམས་བྱིན་གྱིས་བརླབས་ཏེ། དེ་ནས་དེར་འགྱུར་གྱིས་གཞན་དུ་ནི་མ་ཡིན་ནོ། །​བདུད་རྣམས་ཀྱི་རྒྱུ་ཡང་ཆོས་ལ་མ་མོས་པ་ལ་སོགས་པ་དང་། ཉོན་མོངས་པ་དང་། ཉེ་བའི་ཉོན་མོངས་པའི་སྟོབས་ཀྱིས་བླ་མ་ལ་སོགས་པའི་དམ་ཚིག་ཉམས་པ་དང་། བླང་ཉེས་ཀྱི་ཆོས་དང་མ་བརྟགས་པའི་རྫས་ལས་འབྱུང་གི་གཞན་ལས་ནི་མ་ཡིན་ནོ། །​གལ་ཏེ་གཞན་ལས་ཀྱང་འབྱུང་ངོ་ཞེ་ན། དུས་ཐམས་ཅད་དུ་དེ་དང་བདེ་བ་མ་ཡིན་པ་རང་བཞིན་བྱེ་བྲག་ཏུ་གྱུར་པ་མེད་པའི་ཕྱིར། ཡེ་མེད་པར་འགྱུར་བ་ཞིག་ན་དེ་ནི་མེད་དོ་ཞེས་འཆད་པར་བྱེད་དོ། །​དེ་ལྟར་བདུད་ཀྱི་སླུ་བ་བརྟག་པ་བཤད་ཟིན་ཏོ། །​ད་ནི་ཡང་དག་པའི་རྟགས་བཤད་པར་བྱ་སྟེ། བདུད་ཀྱི་རྟགས་རྣམས་ལས་གཞན་པའི། །​ཡང་དག་རྟགས་ནི་བཤད་བྱ་སྟེ། །​ཞེས་པ་གང་དུ་རྟགས་སུ་གྱུར་ཅིང་ལོག་པའི་རྟགས་མ་ཡིན་པ་དེ་ནི་ཡང་དག་པའི་རྟགས་སུ་གྱུར་པའོ། །​དེའང་དང་པོར་རྨི་ལམ་གྱི་མཚན་མ་བརྟག་པ་བཤད་པར་བྱ་སྟེ། དེ་ལ་ཡང་དག་དོན་གྱི་བླ་མ་ནི་དེ་ཁོ་ན་ཉིད་དང་སྡོམ་པ་ཕུན་སུམ་ཚོགས་པ་སྟེ། རང་གིས་དེའི་མདུན་དུ་སེམས་བསྐྱེད་པ་དང་། དེས་དབང་བསྐུར་བ་དང་། ཆོས་འཆད་པ་དང་། ཉེས་པ་ལས་སྐྱོབ་པར་བྱེད་པའང་ཡང་དག་པའི་  ​ མཚན་མའོ། །​དམ་ཚིག་རྣམས་ནི་མི་བརྗེད་ཅིང་། །​ཞེས་པ་ནི་རྨི་ལམ་དུ་ཡང་དམ་ཚིག་རྗེས་སུ་དྲན་པའོ། །​རང་གི་རིགས་ཀྱི་བུ་མོ་བསྟེན། །​ཞེས་པ་ནི། རང་དང་འཕྲོད་པའི་ཕྱག་རྒྱ་མ་དང་མཐུན་པར་གནས་པའོ། །​གཞན་གོ་སླ། གཞན་གྱིས་མཆོད་པ་ནི་རང་ལའོ། །​གཞན་ལ་མཆོད་པ་ནི་རང་གིས་སོ། །​འདི་དག་ནི་ཐུན་མོང་གི་རྟགས་སོ། །​སྟོང་གསུམ་ཐམས་ཅད་མཐོང་བ་ནི། །​བདེན་པ་མཐོང་བའི་ལྟས་སོ། །​ཉི་ཟླའི་སྟེང་ན་འདུག་པ་ནི་ས་ཐོབ་པའི་རྟགས་སོ། །​འཁོར་ལོ་ཀླད་ལ་བསྐོར་བ་ནི། །​ཡང་དག་པའི་གདམས་ངག་གིས་གཞན་གྲོལ་བར་བྱེད་པའི་རྟགས་སོ། །​མཆོད་རྟེན་རྩེ་ལ་འཛེག་པ་ནི་གང་ཡང་རུང་བའི་ས་རིམ་པ་ནས་འཕྲོ་བའི་རྟགས་སོ། །​གཞན་ནི་འཕགས་པ་གོས་སྔོན་པོའི་སྐུ་གསུང་ཐུགས་ཀྱི་དངོས་གྲུབ་ཐོབ་པ་དང་། སྒྲིབ་པ་ཐམས་ཅད་སྤོང་བར་འགྱུར་བའི་རྟགས་སོ། །​གལ་ཏེ་དེའི་མཚན་མ་ཡང་གང་གི་དུས་སུ་ངེས་ཤེ་ན། བསམ་གཏན་གྱི་དུས་ཡིན་པའོ། །​གལ་ཏེ་དེའི་དུས་མ་ཡིན་པ་ལ་ཡང་འབྱུང་བ་ནི་ཞེན་པའི་དབང་གིས་ཡང་དག་འགྱུར་རོ། །​དེ་ཡང་མ་ཆགས་པའི་སེམས་དང་འབྲེལ་ན་ཡིན་གྱི་མཚན་མར་འཛིན་པའི་སེམས་ལ་ནི། དེ་ལ་མི་སྲིད་པའི་ཕྱིར་རོ། །​དེ་ཡང་ཡང་དང་ཡང་བསྟན་ན་ཡིན་གྱི་རེས་འགའ་ནི་གོང་མའི་ཁྱད་པར་གྱིས་ཀྱང་འགྱུར་རོ། །​དེ་ལྟར་རྨི་ལམ་གྱི་མཚན་མ་བསྟན་ནས། ད་ནི་སེམས་ཉམས་བསྟན་པའི་ཕྱིར། །​གཞན་ཡང་སེམས་ཉམས་བརྟག་པ་ནི། །​ཞེས་བྱ་བ་ལ་སོགས་པ་སྨོས་ཏེ། དབང་བླང་མོས་ཞེས་པ་ནི་ཡང་དག་པའི་བླ་མ་ལ་དབང་ལེན་པ་ལ་དགའ་བ་སྟེ། གྲགས་པའི་དབང་དུ་ནི་མ་ཡིན་ནོ། །​སྡོམ་པ་བསྲུང་བ་ལ་མོས་པ་ནི་སྡོམ་པ་ལ་གཅེས་སུ་བྱེད་པའོ། །​སེམས་ཅན་དམན་ལ་ཚད་མེད་འབྱུང་། །​ཞེས་པ་ནི། སྡུག་བསྔལ་དང་ལྡན་པའི་སེམས་ཅན་དྲན་ནས་བ་སྤུ་ལྡང་བ་ཙམ་དུ་སྡུག་བསྔལ་ཉམས་སུ་མྱོང་བའོ། །​ཡང་དག་དོན་ལ་འདོད་པ་བསྐྱེད། །​ཅེས་པ་ནི། མཆོག་གི་དངོས་གྲུབ་སྟེ་སྤངས་པ་དང་ཡེ་ཤེས་ཕུན་སུམ་ཚོགས་པ་ལ་འདུན་པའོ། །​སེམས་ཅན་བདག་དང་འདྲ་བར་སེམས། །​  ​ ཞེས་པ་ནི་རང་དང་ཐ་དད་དུ་མི་རྟོག་པའོ། །​ང་རྒྱལ་ལ་སོགས་ཉོན་མོངས་ཆུང་། །​ཞེས་པ་ནི་སྔ་མ་ལས་ཤེས་ཆུང་དུ་གྱུར་པའོ། །​ཟབ་པའི་དོན་ལ་ཆོག་མི་ཤེས། །​ཞེས་པ་ནི་ཆོག་པར་མི་འཛིན་པའོ། །​གཞན་ནི་སྦྱིན་པའི་བྱེ་བྲག་གོ། །​ལྡང་བ་ཡང་བ་ཉིད་ཟོ་མདོག་བདེ་བ་སྟེ། ལུས་ཤིན་ཏུ་སྦྱངས་པ་ཉིད་དོ། །​རང་གི་ལྟ་དང་མཐུན་པ་ལ། །​འཇིག་རྟེན་རིན་ཆེན་ཚོགས་བཀང་འབུལ། །​ཞེས་པ་ནི། དེ་ལྟ་བུར་ནུས་པ་སྙམ་སེམས་པའམ་འདུན་པའོ། །​སོམ་ཉི་མེད་པ་ཉིད་ཡིད་ཆེས་པ་སྟེ། འདི་དག་ཀྱང་སྣོད་དུ་རུང་བ་དང་། རིགས་སུ་ངེས་པ་དང་། མཐོང་བའི་ལམ་འཐོབ་པ་དང་། སྦྱིན་པ་ཕུན་སུམ་ཚོགས་པ་དང་། ཤིན་ཏུ་སྦྱངས་པ་རྙེད་པ་དང་། ཡང་དག་པར་ཆོས་ལེན་པར་འགྱུར་བ་ལ་མཁས་པའི་རྟགས་སོ། །​འདི་དག་ཀྱང་རྐྱེན་གཞན་གྱིས་མ་སྐྱེས་པར་བསམ་གཏན་གྱི་ངང་ལས་སྔ་མ་ལས་གཞན་དུ་གྱུར་པར་འབྱུང་བའོ། །​དེ་ལྟར་སེམས་ཉམས་ཀྱི་རྟགས་བསྟན་ནས། ད་ནི་མངོན་སུམ་པའི་རྟགས་བསྟན་པའི་ཕྱིར། དངོས་པོ་རྫས་ཀྱི་ཁྱད་པར་ལས། །​ཞེས་པ་ལ་སོགས་པ་སྨོས་ཏེ། བྲིས་སྐུ་ལུགས་མ་ལ་ཞེས་པ་ནི། རྟགས་བརྟག་པའི་གཞིའོ། །​དེའི་རྟགས་གང་ཞེ་ན། སངས་རྒྱས་སྐུར་སྣང་རབ་ཡིན་ཏེ། །​ཞེས་པ་ནི་མངོན་སུམ་དུ་སངས་རྒྱས་ཉིད་སྣང་བའོ། །​དམ་པའི་སྒྲ་འབྲིང་བཤད་ཅེས་པ་ནི། ཡང་དག་པའི་དོན་གྱི་སྒྲ་ཙམ་འབྱུང་བ་ནི་འབྲིང་ཉིད་དོ། །​འོད་དང་དུ་བ་ལ་སོགས་པ། །​ཞེས་པ་ནི་གཡོ་བ་དང་འགུལ་བ་དང་འཁྲོལ་བ་དག་ཀྱང་ངོ། །​བྱིན་བརླབས་འབྲས་བུ་རབ་ཡིན་ཏེ། །​ཞེས་པ་ནི། གསལ་ལ་མཛེས་པར་གྱུར་པའོ། །​གཞན་གོ་སླ། མེ་དབུས་སངས་རྒྱས་ནི་མེའི་དབུས་ན་དབང་པོ་ལས་བྱུང་བའི་ཤེས་པའི་མངོན་སུམ་ལྟ་བུའོ། །​སྒྲ་འབྱུང་བ་ནི་སངས་རྒྱས་ཀྱི་ཆོས་དམ་པའི་སྒྲར་འབྱུང་བའོ། །​མེ་བདག་གི་དབང་དུ་འགྱུར་བ་ནི་རང་འདོད་པར་འབྱུང་བའོ། །​ལས་དང་མཐུན་པས་ནི་དེ་ཉིད་བཤད་དོ། །​གཞན་གོ་སླ། སློབ་མས་ཐམས་ཅད་ཤེས་པ་ནི། གཞན་གྱི་སེམས་ཤེས་པ་ལ་སོགས་པ་སྟེ་དབང་གསུམ་པའི་དུས་སུའོ། །​སྨྲ་བ་ནི་གཏན་ལ་དབབ་པར་བྱ་བ་ཐམས་ཅད་ཇི་ལྟ་བ་བཞིན་སྨྲ་བ་སྟེ།  ​ གཉིས་པའི་དུས་སུའོ། །​འགུལ་བ་དང་འཕར་བ་ནི་དང་པོའི་དུས་སུའོ། །​དཀར་དམར་ལ་སོགས་ཞེས་པ་ནི་གང་གིས་སེར་པོ་དང་ལྗང་གུ་ལ་ཡང་སྟེ། གསལ་བ་དང་མི་གསལ་བ་ཡང་སངས་རྒྱས་ཀྱི་རྟགས་ཡིན་ནོ། །​གང་གི་སྒོ་ནས་ཡིན་ཞེ་ན། སྒྱུ་མ་ཙམ་དུ་བསྒོམ་པ་ལ་སོགས་པས་སོ། །​སྐུ་གསུང་ཐུགས་ཀྱི་མཚན་མ་ནི། །​སྐུ་ནི་རྡོ་རྗེ་དང་རྒྱ་གྲམ་རྣམས་སོ། །​གང་གི་སྟོབས་ཀྱིས་གཞན་གྱུར་ཞེས་པ་ནི་སྒྱུ་མ་ཙམ་ལ་སོགས་པའི་སྒོ་ནས་གསལ་བ་དང་བརྟན་པར་འགྱུར་བའོ། །​གསུང་གི་མཚན་མ་བྱེ་བྲག་ཏུ་བསྟན་པ། གང་ཞིག་སྒྲ་ནི། སྟོང་པ་ལས་བྱུང་བའོ། །​དེ་ཉིད་བྱེ་བྲག་ཏུ་བསྟན་པ་ནི། རང་དང་འཕྲོད་པའི་མན་ངག་སྟོན། །​ཞེས་བྱ་བ་ལ་སོགས་པའོ། །​སྐུའི་རྟགས་བྱེ་བྲག་ཏུ་བསྟན་པ་ནི། མཛེས་པའི་ལྷ་མོས་བདེ་སྟེར་དང་། །​ཞེས་པ་ལ་སོགས་པའོ། །​བྱང་ཆུབ་སེམས་ཀྱི་ཆུ་འབབ་དང་། །​ཞེས་པ་ལ་སོགས་པ་ནི་ཐུགས་ཀྱི་རྟགས་བྱེ་བྲག་ཏུ་བསྟན་པའོ། །​གཞན་གོ་སླ། ནུས་པ་ལ་བརྟག་པ་ནི། {ཡི་དགས་ཡི་དྭགས་}དབང་དུ་སྡུད་ནུས་དང་། །​ཞེས་པའོ། །​དེ་ཉིད་བཤད་པ་{ཡི་དགས་ཡི་དྭགས་}ཟིལ་གྱིས་མནན་པ་ནི་དབང་དུ་སྡུད་པ་ཉིད་དོ། །​གནད་འགྱུར་སྨྲ་བ་མེད་པ་ནི་འོག་མས་བཤད་དོ། །​དམ་ཆོས་སྔོན་དུ་བརྡར་མ་བཏགས། །​ཞེས་པ་ནི་སྔར་ཤེས་པར་མ་བྱས་པ་སྟེ་ཤེས་པར་འགྱུར་བ་ལ་སོགས་པའང་ཡང་དག་པའི་རྟགས་སུ་བཤད་དོ། །​འདི་ལ་ཁ་ཅིག་འདི་སྐད་ཅེས་ཡང་དག་པའི་རྟགས་ནི་འབྲས་བུ་དང་བཅས་པའམ། ལོག་པའི་རྟགས་ནི་ཡང་དག་པའི་འབྲས་བུ་མེད་པ་ཞིག་གམ་ཞེ་ན། མུ་བཞི་སྟེ། ཡང་དག་པའི་རྟགས་ཡིན་ལ་འབྲས་བུ་དང་བཅས་པ་ཡང་ཡོད་དེ། གང་གིས་ཡང་དག་པའི་རྟགས་ཐོབ་ནས་ང་རྒྱལ་དང་སོམ་ཉི་ལ་སོགས་པ་སྤངས་པ་རྣམས་ཀྱིས་སོ། །​ཡང་དག་པའི་རྟགས་ཐོབ་ལ་འབྲས་བུ་མེད་པ་ཡང་ཡོད་དེ་ཡང་དག་པའི་རྟགས་ཐོབ་ནས་ང་རྒྱལ་དང་སོམ་ཉི་ལ་སོགས་པ་དང་ལྡན་པ་རྣམས་ཀྱིའོ། །​ལོག་པའི་རྟགས་ཐོབ་ལ་འབྲས་བུ་དང་བཅས་པ་ཡང་ཡོད་དེ། གང་གིས་ལོག་པའི་རྟགས་ཐོབ་ནས་འདི་  ​ ནི་སྒྱུ་མ་ལྟ་བུའོ། །​ཆོས་ཐམས་ཅད་ནི་ཡེ་ནས་དོན་དམ་པར་གང་ཡང་མ་གྲུབ་པའོ་ཞེས་བྱ་བར་ངེས་པ་དེའི་རྗེས་སུ་ཐོབ་པ་རྣམས་ཀྱིའོ། །​ལོག་པའི་རྟགས་ཀྱང་ཐོབ་ལ་འབྲས་བུ་མེད་པའང་ཡོད་དེ། དགའ་བ་དང་སྐྲག་པའི་སེམས་དང་ལྡན་པ་རྣམས་ཀྱིའོ། །​དེ་བས་ན་ཡང་དག་པའི་རྟགས་དང་ལོག་པའི་རྟགས་ཀྱིས་འབྲས་བུ་ངེས་པར་འབྱིན་པ་དང་མི་འབྱིན་པ་ཞེས་བྱ་བར་ནི་མ་གྲུབ་བོ། །​ཡང་གལ་ཏེ་ཡང་དག་པའི་རྟགས་ནི་དངོས་སུ་ཡོད་པ་ཞིག་ལ་ལོག་པའི་རྟགས་ནི་མེད་པ་ཞིག་གམ། གལ་ཏེ་དེ་ལས་བཟློག་པ་ཞིག་གམ་ཞེ་ན་མ་ཡིན་ཏེ། གང་གིས་གཉི་ག་ལའང་འཁྲུལ་པ་ཙམ་དུ་ཤེས་ན་ནི་ཡང་དག་པར་འགྱུར་གྱི། སྔོན་ཡང་གང་གིས་གཉི་གའི་ཡན་ལག་ལ་ཡོད་པ་དང་མེད་པ་བཞག་གོ། །​དེ་ལྟར་ཡང་དག་པའི་རྟགས་བསྟན་ཟིན་ནས། ད་ནི་ལོག་པའི་རྟགས་དང་བཟློག་པར་བྱ་བའི་ཕྱིར། ཡང་དག་རྟགས་རྣམས་ཐོབ་བྱ་དང་། །​ཞེས་བྱ་བ་ལ་སོགས་པ་སྨོས་ཏེ། དགའ་བ་དང་ནི་མི་དགའི་སེམས། །​གཉིས་དང་བྲལ་བ་བསམ་པས་བཟློག །​ཅེས་པ་ནི་གང་དུ་སངས་རྒྱས་ལ་སོགས་པའི་སྐུར་སྣང་ན་དགའ་བའམ་མི་དགའ་བའི་སེམས་བརྟན་པོར་གནས་པ་ནི་བསམ་པ་ལས་བཟློག་པ་སྟེ། འདིས་ཉེ་བར་ཞི་བར་གྱུར་པའི་ཕྱིར་རོ། །​སེམས་ཀྱི་འཁྲུལ་པར་བལྟ་བ་དང་། །​སྒྱུ་མ་རང་བཞིན་མེད་པ་ནི། །​ཞེས་པ་བཤད་ཟིན་ཏོ། །​གང་དུ་དྲི་ཆེན་ཤ་ཆེན་དང་། །​བྱང་ཆུབ་སེམས་ལ་སྤྱོད་བྱེད་པ། །​ཞེས་པ་ནི། བརྟུལ་ཞུགས་ཀྱི་སྤྱོད་པས་བདུད་རྩི་ལྔ་ལ་སྤྱོད་པས་བཟློག་པར་འགྱུར་བའི་ཕྱིར་རོ། །​གང་གིས་དམ་ཚིག་རྟག་ཏུ་སྲུང་། །​དེ་ལ་བདུད་ཀྱི་སྦྱོར་བ་མེད། །​ཅེས་པ་ནི། གང་གིས་སྡོམ་པ་ཕུན་སུམ་ཚོགས་པར་གྱུར་ན་བདུད་ཐམས་ཅད་ཉེ་བར་ཞི་བར་འགྱུར་རོ། །​ཡི་དམ་ལྷ་ལ་ལུས་འབུལ་ཞིང་། །​དམ་ཚིག་ཉམས་པ་བཤགས་པ་དང་། །​ཕྱིས་ནི་སྡོམ་པ་འཛིན་བྱེད་པ། །​ཞེས་པ་ནི། གང་གི་ཚེ་རང་གི་ཡི་དམ་གྱི་ལྷ་ལ་ལུས་ཕུལ་བ་ལ་སོགས་པས་  ​ དེའི་གནོད་པ་ཞི་བར་འགྱུར་རོ། །​དེ་ལ་དྲག་པོའི་སྦྱོར་སྔགས་དང་། །​མི་འདའ་གསང་བའི་སྔགས་ཟློས་ཞེས་པ་ནི། དམ་ཚིག་གི་སྔགས་དང་། དྲག་པོ་ཆེན་པོ་ཁྲོ་བོའི་སྔགས་ཀྱིས་བཟློག་པའོ། །​བདག་ལས་བྱུང་བའི་ཞེས་པ་རང་ལས་ཁྲོ་བོ་གདུག་པའི་མཚོན་ཆ་ཐོགས་པ་དཔག་ཏུ་མེད་པས་ལུས་དུམ་བུར་གཏུབས་པ་དང་། བདག་གིས་བསྐུལ་བས་ཕྱོགས་བཅུའི་སངས་རྒྱས་ཐམས་ཅད་བསྐུལ་ཏེ། ད་ལས་འོད་མཚོན་ཆར་སྤྲོས་པས་ཞི་བར་འགྱུར་རོ། །​ཡུངས་ཀར་དང་ནི་ཞེས་བྱ་བ་ལ་སོགས་པ་ནི་གོ་སླའོ། །​ཡང་ན་བདག་ཉིད་ཁྲོ་བོ་ཡི། །​མདུན་གྱི་སྙིང་དུ་སེམས་དཔའ་བསྐྱེད། །​ཞེས་བྱ་བ་ལ་སོགས་པའི་དོན་ནི་གང་གིས་ཐོག་མ་ཉིད་དུ་སེམས་དཔའ་སྙིང་ག་ནས་ཕྱུང་སྟེ། དེའི་སྙིང་དུ་བཅུག་ནས་ངེས་པའི་མཚན་མ་སྟོན་ཅིག་ཅེས་ལས་བཅོལ་ཏེ། ཁྲོ་བོ་ལས་མེ་འབར་བས་ཞི་བར་འགྱུར་རོ། །​གང་ཞིག་དེའི་མགྲིན་པར་ཨཱཿདམར་པོ་བཞག་ལ་ཡེ་ཤེས་ཀྱི་ཨཱཿདམར་པོ་བཀུག་སྟེ། དེ་ནས་དེའི་{གླད་པཀླད་པ}འི་ནང་དུ་ཁྲོ་བོ་ཁམས་གསུམ་རྣམ་པར་རྒྱལ་བ་འཁོར་ལོ་ཐོགས་པས་བསྐོར་ཏེ། སྨྲོས་ཅིག་ཅེས་བརྗོད་པས་འབྱུང་པོ་གང་ཡིན་པ་སྨྲ་བར་འགྱུར་རོ། །​ཐོད་པ་གསུམ་ནི་ཐོད་པ་རློན་པ་དང་། སྐམ་པོ་དང་དུམ་བུར་གྱུར་པའི་ཕྱག་རྒྱས་བཟློག་པའོ། །​གཞན་གོ་སླ། འདི་དག་གི་དོན་ཡང་རིན་ཆེན་གོས་སྔོན་ཅན་གྱི་རྣལ་འབྱོར་གྱིས་ཐོད་པ་གསུམ་གྱིའོ། །​སྣང་བ་མཐའ་ཡས་ཀྱི་རྣལ་འབྱོར་གྱིས་དམ་ཚིག་གི་ཕྱག་རྒྱའོ། །​རྡོ་རྗེ་གོས་སྔོན་པོའི་རྣལ་འབྱོར་གྱིས་ནི་རྡོ་རྗེ་སྡིགས་མཛུབ་བོ། །​ལས་ཀྱི་གོས་སྔོན་ཅན་གྱི་རྣལ་འབྱོར་གྱིས་ནི་རྒྱ་གྲམ་མོ། །​བདེ་གཤེགས་གོས་སྔོན་པོ་ཅན་གྱི་རྣལ་འབྱོར་གྱིས་ནི་འཁོར་ལོའི་ཕྱག་རྒྱའོ། །​བཀྲ་ཤིས་འཁོར་ལོའི་སྦྱོར་བ་ཡིས། །​ཞེས་པ་ནི་གཉེན་པོའི་ཏིང་ངེ་འཛིན་གྱིས་སོ། །​ཇི་ལྟར་ཞེ་ན། ཆགས་པར་གྱུར་ན་རུལ་མྱགས་དང་། །​དུམ་བུ་ལང་ལིང་རྣམ་པར་བསམ། །​ཞེས་བྱ་བ་ནི། འདོད་ཆགས་སྐྱེས་ན་རུལ་མྱགས་ལ་སོགས་པ་དང་། མི་གཙང་བའི་རྫས་ཉི་ཤུ་ལ་སོགས་པ་དང་ལྡན་པར་འགྱུར་རོ། །​ཁྲོ་བར་གྱུར་ན་བྱམས་ལ་སོགས། །​ཞེས་པ་ནི་སྙིང་རྗེ་དང་བྱམས་པ་དང་  ​ དགའ་བ་བསྒོམ་པའོ། །​གཏི་མུག་ལ་སོགས་ཆོས་རྣམས་དབྱེ། །​ཞེས་པ་ནི་དགེ་བ་དང་མི་དགེ་བ་ལ་སོགས་པས་དབྱེའོ། །​གཞན་གོ་སླའོ། །​གལ་ཏེ་བརྡ་དང་ཕྱག་རྒྱ་ལ་སོགས་པའི་སྦྱོར་བ་སྟོན་གྱུར་ན་ཞེས་པ་ནི། བརྡ་དང་ཕྱག་རྒྱ་དང་གར་དང་གླུ་ལ་སོགས་པ་སྟོན་པའོ། །​སྙིང་ནང་ཞེས་པ་ལ་སོགས་པ་གོ་སླའོ། །​དེས་གསལ་བར་གྱུར་ན། དེ་ལ་ལན་དང་བཅས་པར་བྱ། །​ཞེས་པའི་དོན་ཏོ། །​ཇི་ལྟ་བུར་སྟོན་ཅེ་ན། ཐབས་ཀྱིས་སྟོན་ན་ཤེས་རབ་སྟེ། །​ཞེས་པ་ནི། གཡས་ཀྱིས་སྟོན་ན་གཡོན་གྱིས་སྦྱིན། །​ཞེས་བྱ་བ་ལ་སོགས་པའོ། །​ཤེས་རབ་མ་ཡི་སྤྱོད་པ་རྫོགས། །​ཞེས་པ་ནི་ཤེས་རབ་མའི་པདྨ་ལ་སྨྲ་བ་རོལ་པ་དང་། འཕྱང་བ་དང་། འཁྱུད་པ་དང་། འཇིབས་པ་ལ་སོགས་པས་ཞི་བར་འགྱུར་རོ། །​གཉིས་འདུས་ཞེས་བྱ་བ་ལ་སོགས་པ་ནི་གོ་སླའོ། །​དེ་ལྟར་ན་བདུད་བཟློག་པ་ཡང་གང་ཞིག་སྔགས་ཟློས་པའི་དུས་ཀྱི་བདུད་ལ་དྲག་པོའི་སྔགས་དང་ཕྱག་རྒྱ་ལ་སོགས་པས་བཟློག་པར་བྱའོ། །​བསྐྱེད་པའི་རིམ་པ་ལ་གནས་པའི་བདུད་ལ་ནི། གང་གི་མཚན་མའི་ཏིང་ངེ་འཛིན་ཇི་སྐད་སྨོས་པས་ཞི་བར་བྱའོ། །​རྫོགས་པའི་རིམ་པའི་ཏིང་ངེ་འཛིན་ལ་གནས་པས་ནི་སྟོང་པ་ཉིད་ལ་སོགས་པས་ཞི་བར་བྱའོ། །​ཡང་ན་སྔགས་ཟློས་པ་ནི་བསྐྱེད་པའི་ཏིང་ངེ་འཛིན་ལ་སོགས་པའོ། །​བསྐྱེད་པའི་ཏིང་ངེ་འཛིན་ལ་སྒྱུ་མ་ལྟ་བུས་སོ། །​གང་གི་ཚེ་རྫོགས་པའི་ཏིང་ངེ་འཛིན་ལ་བསྐྱེད་པའི་ཏིང་ངེ་འཛིན་གྱིས་ཤེ་ན་ནི་ཉེས་པ་དང་བཅས་ཤིང་འགལ་བ་དང་བཅས་པར་འགྱུར་རོ། །​བདུད་བཟློག་པའི་ཆོ་ག་བཤད་ཟིན་ཏོ། །​དེ་ལྟར་སྤྱོད་པའི་རིམ་པ་བསྟན་ཟིན་ཏོ། །​ད་ནི་ཐུན་མོང་གི་དངོས་གྲུབ་བསྟན་པར་བྱ་སྟེ། དེ་ལ་དང་པོ་འབྱུང་པོ་ཚར་གཅད་པའི་ཆོ་ག་བསྟན་པའི་ཕྱིར། གང་ཞིག་བདག་དང་གཞན་རྣམས་ལ། །​ཞེས་བྱ་བ་ལ་སོགས་པ་སྨོས་ཏེ། དེ་ལས་གཞི་ཡིད་འོང་ཞེས་པ་ནི་བཤད་ཟིན་ཏོ། །​སྔོན་དུ་འགྲོ་བ་རྫོགས་པ་དང་། །​ཞེས་པ་ནི། སའི་ཆོ་ག་ལ་སོགས་པ་རྫོགས་པའོ། །​གང་ལྟར་འདོད་པའི་སྐུ་བསྐྱེད་དེ། །​ཞེས་པ་ནི་དབང་ཐོབ་པར་བྱས་པ་ལས་བྱུང་བའི་སྐུ་གཡོན་ན་ཕྱོགས་སྐྱོང་གི་རྒྱལ་པོ་གང་ཡང་རུང་བ་ཐོགས་པ་བསྐྱེད་པའོ། །​ཞི་བ་ལ་སོགས་སོ་སོ་ཡི། །​བཟླས་དང་བསྡུ་བ་རྫོགས་གྱུར་ནས། །​ཞེས་པ་ནི། རང་དང་  ​ བའི་སྐུ་མདུན་དུ་བལྟས་ཏེ། དེ་ལ་མཆོད་པ་དང་བསྟོད་པ་བྱས་ནས་གང་ཡིན་པའི་མིང་དང་ལས་ཀྱི་སྔགས་སྤེལ་ཏེ། གྲངས་བརྒྱའམ་སྟོང་དུ་རྫོགས་པ་དང་། འཁོར་ལོ་རང་ལ་བསྡུས་ཏེ། ཞི་བར་གྱུར་པའི་ཚོགས་དག་དང་། །​གཏོར་མས་ཀྱང་ནི་བཟློག་པར་བྱ། །​ཞེས་པ་ཐོག་མ་ཉིད་དུ་ཞི་བའི་ཚོགས་དང་གཏོར་མས་བཟློག་པའོ། །​དེ་ཡིས་འདུལ་བར་མ་གྱུར་ན། །​ཞེས་པ་ནི་དེས་མ་ཞི་ན་སྟང་སྟབས་ཀྱིས་གདུལ་ཞེའོ། །​དེ་ཉིད་བཤད་པ། རྐང་པ་རལ་གྲི་གཡས་པ་ལ། །​ཞེས་པ་ནི་རྐང་པ་གཡས་པ་རལ་གྲི་རབ་ཏུ་འབར་བ་སྦྲུལ་དང་ཆུ་སྲིན་ལ་སོགས་པས་མཛེས་པར་བྱས་པ་བསམ་མོ། །​གཡོན་པ་ལྕགས་ཀྱུའི་སྦྱོར་བ་ཞེས་པ་རྐང་པ་གཡོན་པ་ལྕགས་ཀྱུ་རབ་ཏུ་འབར་བ་འོད་སྣ་ཚོགས་དང་ལྡན་པར་བསམ་མོ། །​དེས་ཅི་བྱ་ཞེ་ན། མི་གཡོ་གཡས་གཡོན་སྟང་སྟབས་བྱ། །​ཞེས་པ་མི་འགྱུར་བ་ཐ་མལ་པའི་འགྲོས་ཀྱི་ཚུལ་ལ་ཅུང་ཟད་བཏེག་ནས་དགུག་པ་དང་གདབ་པའི་ཚུལ་བྱའོ། །​སྔགས་འོག་ནས་སྟོན་ཏོ། །​ལས་གཞན་བསྟན་པ། ནད་པའམ་ནི་གཟུགས་དག་ལ། །​དམིགས་པ་ལེན་པར་དབབ་བྱ་སྟེ། །​ཞེས་པ་ནི་འབྱུང་པོ་ནད་པའམ་གཟུགས་ལ་བསྡུའོ་ཞེས་པའི་དོན་ཏོ། །​རྐང་པ་གཡས་པ་རི་རབ་ནི། །​རྒྱ་གྲམ་འབར་བས་མཚན་པའོ། །​ཞེས་པ་རྐང་པ་གཡས་ཀྱི་འོག་ཏུ་རྡོ་རྗེ་རྒྱ་གྲམ་འོད་ཁ་དོག་ལྔ་དང་ལྡན་པ་འོད་ཟེར་ཕྱོགས་བཅུར་འཕྲོས་པ་དེའི་དབུས་སུ་ལཾ་ལས་ས་གཞི་རི་རབ་ལ་སོགས་པ་དང་ལྡན་པར་བསམ་མོ། །​རྒྱལ་ཆེན་ཕྱོགས་སྐྱོང་གོང་མ་སྟེ། །​ཞེས་པ་ནི། རི་རབ་ལ་བསམ་པའོ། །​ཁྲོ་བོ་བཞི་ནི་འོག་མ་ལ། །​ཞེས་པ་ནི། བདེ་གཤེགས་གོས་སྔོན་ཅན་ལ་སོགས་པ་གྲུ་བཞི་ལ་བསམ་པའོ། །​པུས་མོ་ཆུ་སྲིན་རྒྱལ་མཚན་ཏེ། །​ཞེས་པ་ནི་པུས་མོ་ཆུ་སྲིན་གྱི་ཁ་ནས་བྱུང་བའོ། །​གནས་ལྔར་ཁྲོ་བོ་ལྔ་པོ་བསྐྱེད། །​ཅེས་པ་ནི་སྤྱི་བོ་ལ་སོགས་པར་བདེ་གཤེགས་གོས་སྔོན་ཅན་ལ་སོགས་པ་བསམ་མོ། །​གཡོན་པ་ལྕགས་ཀྱུའམ་རྡོ་རྗེ། །​ཞེས་པ་ནི་རྐང་པ་གཡོན་པ་ལ་ལྕགས་ཀྱུའམ་རྡོ་རྗེ་བསྒོམ་པའོ། །​དགུག་པ་ལ་སོགས་སྦྱོར་བྱས་ནས། །​ཞེས་པ་ནི་དགུག་པ་དང་བཅིང་པ་བྱའོ། །​སྙིང་གར་མནན་པ་ནི་ཁྲོས་  ​ པའི་ཤུགས་ཀྱིས་འབྱུང་པོ་གཟིར་བའི་སྔགས་བཟླས་ཤིང་རྐང་པ་གཡས་པས་སྙིང་གར་མནན་ནོ། །​གཞན་གོ་སླའོ། །​ལས་གཞན་གྱི་སྦྱོར་བ་བསྟན་པ། ཡང་ན་སྙིང་ནང་མེ་དཔུང་བསྐྱེད། །​འབར་བ་དང་ནི་སྲེག་པས་འགྲུབ། །​ཅེས་པ་ནི་འབྱུང་པོའི་སྙིང་དུ་ཁྲོ་བོ་མེ་ལྟར་འབར་བ་བསམས་ལ་དེའི་འོད་ཀྱིས་འབྱུང་པོ་ཚིག་པར་བསམ་མོ། །​གོང་མའམ་ནི་ཞེས་པ་བཤད་མ་ཐག་པའི་རིམ་པས་སོ། །​ཁྲོ་བོ་བཅུས་འགྲུབ་ཅེས་པ་ནི་ཁྲོ་བོ་མེ་ལྟར་འབར་བའི་རྟོག་པ་ལས་འབྱུང་བ་ཉིད་དོ། །​དེ་ལྟར་འབྱུང་པོ་ཐམས་ཅད་གདུལ་བ་བསྟན་ནས། ཁྱད་པར་ཀླུ་ཡི་སྦྱོར་བ་ཡང་། །​ཞེས་པ་ལ་སོགས་པས་ཀླུ་གཟིར་བ་ལ་སོགས་པ་བཤད་པར་བྱ་སྟེ། དེ་ལ་གཟིར་བ་མཁའ་ལྡིང་ལྔ་པོ་སྟེ། །​ཞེས་པ་ནི་བཤད་པ། ལྔ་ལ་ལྔ་ནི་ལེགས་གནས་ཏེ། །​ཞེས་པ་ནི་གཡས་པ་ལ་རྡོ་རྗེ་རྩེ་ལྔ་པ་གདེངས་པ་ལ་བྱ་ཁྱུང་ལྔ་པ་བསམ་པའོ། །​གཡོན་པ་ལ་ནི་ལྕགས་ཀྱུ་ལྔ་བསམ་མོ། །​པུས་མོ་དཔུང་པ་རྣམ་བཞི་ལ། །​ཐོགས་མེད་འཁོར་ལོ་བཞི་བསམས་ཏེ། །​ཞེས་པ་བྱ་ཁྱུང་བཞི་བསམ་པའོ། །​རྡོ་རྗེས་བསྲེགས་ཤིང་ལྕགས་ཀྱུས་འཛིན། །​ཞེས་པ། རྡོ་རྗེ་ལས་འོད་བྱུང་བས་ཀླུ་ཐམས་ཅད་ནད་པའི་ལུས་ལས་བཀུག་སྟེ་ལྕགས་ཀྱུས་བཟུང་ངོ། །​གང་ཞིག་ཅེས་བྱ་བ་ལ་སོགས་པ་ནི། གོང་མ་བཞིན་དུ་བཤད་དོ། །​ཙ་ལས་བྱུང་བ་ནི་འཁོར་ལོའོ། །​ཁྲོཾ་ལས་བྱུང་བ་ནི་བྱ་ཁྱུང་ངོ། །​འོད་ཟེར་གྱིས་ཞེས་པ་ལ་སོགས་པ་ནི་རང་དང་འདྲ་བ་སྤྱན་དྲངས་ཏེ་བསྟིམ་པའོ། །​བདག་འོད་བུ་ག་དགུ་སོགས་ཞུགས། །​ཞེས་པ་ནི་ལུས་ཁྱབ་པར་བསྟན་ཏོ། །​ལྟེ་བའི་འཁོར་ལོ་ནི་མེ་བསྐུལ་བའོ། །​གཡས་ཀྱི་རྡོ་རྗེས་སྦར་བ་ཡང་དེ་ཉིད་དོ། །​གཞན་གོ་སླ། ཡང་ན་ནང་དུ་བསྲེག་པར་བྱ། །​ཞེས་པ་ནི། ནད་པའི་ལུས་ཐམས་ཅད་མེ་འབར་བས་ནད་པར་བཅས་པ་བསྲེགས་ཏེ། རླུང་གིས་གཏོར། ཆུས་བཀྲུས་པ་ལས་རིམ་གྱིས་ཕྱག་ན་རྡོ་རྗེ་བསྐྱེད་དེ་དབང་བསྐུར་སྔགས་བཟླས་པའོ། །​ཀླུའི་ཚོགས་ཀྱི་ལས་སུ་བྱ་བ་ནི། ཟངས་སོགས་དམར་པོའི་སྣོད་དུ་བཀོད། །​ཅེས་པ་པདྨ་འདབ་མ་བརྒྱད་པའི་གཟུགས་བྱས་ལ་བཀོད་པའོ། །​བདུད་རྩིས་གསོ་བ་ནི་ནཱ་ག་གེ་སར་དང་དབང་པོ་ལག་པ་ལ་  ​ སོགས་པ་བ་དམར་མོའི་འོ་མ་དང་སྦྱར་ཏེ་གསོ་བའོ། །​གཞན་ནི་བཤད་ཟིན་ཏོ། །​གང་གིས་ནད་པའི་ལས་སུ་བྱ་བའང་གང་གི་ཐོག་མར་ནད་པ་བྱང་ཆུབ་ཏུ་སེམས་བསྐྱེད་དེ། སྡོམ་པ་དང་དམ་ཚིག་ལ་སོགས་པ་ཡང་དག་པར་བླངས་ནས། དེ་ནས་ལས་སུ་བྱ་བ་གང་ཡང་རུང་བས་འབྱུང་པོ་ཕྲལ་ཏེ། དེ་ནས་དྲག་པོའི་སྔགས་ཉེ་བར་བཟླས་པའི་ཆུས་ཉིན་ལན་གསུམ་མཚན་ལན་གསུམ་དུ་བཀྲུ་བར་བྱའོ། །​དབང་བསྐུར་ཏེ། དེས་ཡན་ལག་ཡོངས་སུ་རྫོགས་པར་འགྱུར་རོ། །​བགེགས་བཟློག་པའི་ཆོ་ག་བཤད་ཟིན་ཏོ། །​དེ་ནས་གདུག་པ་ཅན་གདུལ་བའི་ཆོ་ག་བཤད་པའི་ཕྱིར། གང་ཞིག་གདུག་པ་འདུལ་འདོད་པས། །​ཞེས་བྱ་བ་ལ་སོགས་པ་སྨོས་ཏེ། གདུག་པ་ནི་བྱང་ཆུབ་སེམས་དང་མི་ལྡན་ཞིང་དུས་ཐམས་ཅད་དུ་གཞན་ལ་གནོད་པར་ཞུགས་པའོ། །​དེ་བསད་པ་ནི་ལུས་སེམས་དབྲལ་བའོ། གནས་གང་དུ་ཞེ་ན། དུར་ཁྲོད་ལ་སོགས་འཇིགས་གནས་སུ། །​ཞེས་དུར་ཁྲོད་དང་། རི་ཁ་རལ་དང་སུམ་མདོ་དང་། གྲོག་གླིང་ལ་སོགས་པའི་བཀྲ་མི་ཤིས་པའི་གནས་སུ་བྱའོ། །​དྲག་པོའི་དཀྱིལ་འཁོར་དུག་གིས་བྲི། །​ཞེས་པ་ཀུན་དུ་ཁྲུ་རེ་ཡོད་པའི་གནས་སུ་དུག་དང་གྲི་བོའི་ཁྲག་དང་། སོལ་ཆེན་གྱིས་བྱུག་པར་བྱའོ། །​གཞན་གོ་སླ། ཚ་བ་བསྐྱེད་པའི་སྦྱོར་བ་བྱ། །​ཞེས་པ་ནི། ནིམ་པ་ལ་སོགས་པའི་ཤིང་ལ་མེ་སྦར་ལ་གང་གི་རྫས་གོང་མ་དང་ཚ་བ་གསུམ་དང་འབྲུ་མར་དང་བསྲེས་ཏེ། བྱུགས་ཤིང་བསྐམ་མོ། །​གཞན་གོ་སླ། བདག་ལས་སྤྲུལ་པའི་ཁྲོ་བོའི་ཚོགས། །​ཞེས་པ་རྩ་བའི་སྔགས་ཀྱི་འོད་ལས་འཇིག་རྟེན་གྱི་ཁམས་ཁྲོ་བོའི་ཚོགས་ཀྱིས་རྒྱས་པར་བྱའོ། །​རྡོ་རྗེ་དགུག་པའི་སྔགས་རྩ་བའི་སྔགས་དང་སྤེལ་ཏེ། བཟླས་པར་བྱའོ། །​དེས་ཅི་བྱེད་ཅེ་ན། ལྕགས་ཀྱུ་ལ་སོགས་བཞི་པོ་སྤྲོས། །​ཞེས་པ་ནི། ལྕགས་ཀྱུ་ཅན་དང་ཞགས་པ་ཅན་དང་། ལྕགས་སྒྲོག་ཅན་དང་། ཐོ་བ་ཅན་གྱིས་དགུག་པ་དང་གཞུག་པ་དང་བཅིང་བ་དང་བརྡུང་བའི་ལས་ཀྱིས་གདུལ་བྱ་བསྟིམ་པ་ཉིད་དོ། །​ལས་ཀྱི་རྒྱའམ་རི་རབ་ཀྱིས། །​དེ་ཡི་སྟེང་ནས་མནན་པར་བྱ། །​ཞེས་པ་ནི། སྤྱི་བོར་རྒྱ་གྲམ་དང་རི་རབ་དེའི་ལྟེ་བ་ལ་བསམ་པར་བྱའོ། །​བྱིན་གྱིས་བརླབས་པའི་ལྷ་ནི་དབང་བསྐུར་བའི་ལྷ་སྟེ་སྙིང་གའི་ས་བོན་ནོ། །​  ​ ལས་ཀྱི་ཁྲོ་བོ་ནི་བདུད་རྩི་འཁྱིལ་པ་སྟེ། །​དེས་དབྱེ་བ་ནི་དབྲལ་བའོ། །​དེ་དག་གི་དོན་ཡང་གདུལ་བྱ་མདུན་དུ་བསམས་ཏེ། དེའི་སྙིང་གི་ནང་ན་དབང་བསྐུར་བའི་དུས་ཀྱི་ཡེ་ཤེས་སེམས་དཔའ་གསལ་བར་གྱུར་པ་དང་། རང་ལས་ཁྲོ་བོ་བདུད་རྩི་འཁྱིལ་པ་སྤྲོས་ཏེ། མཉེས་པར་བྱས་ནས་ཉེས་པ་བསྒོ་སྟེ། དེས་ན་དེ་ཁྲོས་པར་གྱུར་པས་ཁྲག་འཐུང་བར་བསམ་པའོ། །​སྲོག་རྩའི་བདག་པོ་བྲམ་ཟེའི་གཟུགས། །​ཞེས་པ་ནི་སྲོག་རྩའི་ནང་ན་བྲམ་ཟེའི་གཟུགས་འོད་ལྟ་བུར་གནས་པའོ། །​གདུག་པའི་ཁྲོ་བོས་སྦྱར་མས་བདུག །​ཅེས་པ་ནི། ཁམས་གསུམ་རྣམ་པར་རྒྱལ་བས་གུ་གུལ་སྦྱར་མས་བདུག་པའོ། །​ཁྲོས་པའི་སྟོབས་ཀྱིས་ཁྲག་འབྱིན་པ་ནི་སྲོག་ལྷ་ཁྲོས་པས་སྲོག་རྩ་ཆད་པར་འགྱུར་བའོ། །​སྤྲུལ་པ་ཐོགས་ལྔ་ལ་སོགས་པ་ནི་བཤད་ཟིན་ཏོ། །​གཞན་གོ་སླ། ཐོག་ཆེན་སྦྱོར་བའི་ལས་བྱས་ནས། །​ཞེས་པ་ནི་མཚོན་ཆའི་ཆར་འབབ་པར་བསམ་པའོ། །​གང་གིས་ཤེ་ན། དཀྱིལ་འཁོར་ཀུན་གྱིས་ཏེ། སྤྲུལ་པའི་དཀྱིལ་འཁོར་ཐམས་ཅད་ཀྱིས་སོ། །​ལྕགས་ནི་མི་བསད་པ་ལ་སོགས་པའོ། །​རིགས་མཐུན་པ་ནི་དུག་དང་། ཚེར་མ་དང་། མདོག་ནག་པོར་གྱུར་པའི་ཤིང་ངོ། །​ཁྲོ་བོ་དེ་དང་མཐུན་པ་ནི་སྟོད་འཕགས་པ་གོས་སྔོན་པོ་ཅན་ལ་སྨད་ལྕགས་རབ་ཏུ་འབར་བར་གྱུར་པའོ། །​དཀྱིལ་འཁོར་ཀུན་ནི་སྔ་མ་བཞིན་ནོ། །​རལ་གྲི་ལ་སོགས་པ་ཡང་དཀྱིལ་འཁོར་ཀུན་གྱི་ཞེས་པ་དང་འབྲེལ་པར་ཤེས་པར་བྱའོ། །​གཞན་གོ་སླ། ཁྲོ་ཆུང་སྦྱོར་བ་ནི་ཁྲོ་བོ་མེ་དབལ་རབ་ཏུ་འབར་བར་བསམ་པའོ། །​དུག་དང་མྱོས་པའི་ཆུར་སྦྱར་ཏེ། །​ཞེས་པ་ནི་བཅོས་པའི་ཆང་དང་སྦྱར་བའོ། །​གདུག་པའི་སྦྲུལ་ནག་སྦྱོར་བ་ནི་སྟོང་གསུམ་ནས་སྦྲུལ་ནག་པོ་བཀུག་པས་དུག་སྐྱུགས་ཏེ་གང་བར་གྱུར་པའོ། །​བཀུག་ཅིང་ཁ་རུ་བླུགས་གྱུར་ན། །​ཞེས་པ་ནི་གདུལ་བྱ་བཀུག་སྟེ། དུག་ཁར་བླུགས་ན་འཆི་ཞེས་པའི་དོན་ཏོ། །​བུད་མེད་ཐོད་པ་ནི་རིམས་ཀྱིས་ཤི་བའི་ཐོད་པའོ། །​སྙིང་ནང་མ་མོའི་སྦྱོར་བ་ཡིས། །​ཞེས་པ་ནི། ནག་པོ་ཆེན་པོའི་སྲིན་མོ་སྙིང་དུ་བསྐྱེད་པའོ། །​ཁར་བླུགས་གྱུར་ན་ཞེས་པ་ནི་ཁར་བླུགས་པ་མ་མོ་ལ་ཕོག་པས་སྙིང་རྩ་གཅད་དེ་ཁྲག་འཐུངས་པའོ། །​ཐོད་པར་ཀླད་པ་འཁོར་ལོ་  ​ བསྐོར། །​ཞེས་པ་ནི། ཀླད་པའི་ནང་དུ་མ་མོས་ཐོད་པ་ཀླད་ལ་བསྐོར་ཞིང་རུ་ལུ་རུ་ལུ་ཞེས་གྲགས་པར་བསམས་ན། མགོ་འཁོར་བར་འགྱུར་རོ། །​གཞན་གོ་སླ། མཛེ་ཅན་ཁྲག་གི་སྦྱོར་བ་ཡིས། །​ལུས་ནང་གང་ནས་ཞེས་པ་ནི། མཛེས་ཟིན་ཏེ་ཤི་བའི་ཁྲག་གཏོར་ཞིང་བསམ་གཏན་གྱི་ལུས་ཁྲག་གིས་གང་ནས་ལྕགས་སྦྲང་ངམ། ལྕགས་སྡིག་སྲིན་བུ་ལ་སོགས་པས། །​བ་སྤུའི་བུ་གར་སྦྱོར་ཞེས་པ་ནི། ཁྲག་ལུས་ལས་སྲིན་བུ་དང་། སྦྲང་མ་དང་། སྡིག་པའི་ཚོགས་བྱུང་ནས་ཤ་དང་རུས་པ་ལ་ཐུག་པར་ཟོས་པར་བསམས་ན་མཛེས་འཆི་བར་འགྱུར་རོ། །​གོང་དུ་ཤ་བའི་འཁོར་ལོར་ལྡན། །​ཞེས་པ་ནི་ཤ་བའི་ལུས་ལ་འཁོར་ལོ་རྩིབས་བཞི་པའི་དབུས་ན་མིང་བྲི། རྩིབས་བཞི་ལ་ཧཱུཾ་ཞེས་པ་བཞི་བྲིས་ལ། ལུག་གི་ཐོད་པའམ་ལྐུགས་ནས་ཤི་བའི་ཐོད་པར་བཅུག་སྟེ་མནན་ན་ལྐུགས་ནས་ཤི་བར་འགྱུར་རོ། །​ལྕེ་ལ་རི་རབ་སྦྱོར་བ་བྱ། །​ཞེས་པ་ནི་ཁམས་གསུམ་རྣམ་པར་རྒྱལ་བས་ལྕེ་དྲངས་ཏེ། ལཾ་ལས་རི་རབ་ཀྱིས་མནན་ན་ཡང་དེ་བཞིན་ནོ། །​གཞན་གོ་སླ། སྙིང་ནང་སྦྲུལ་ནག་བཅུག་བྱས་ཏེ། །​ཞེས་པ་ནི་སྙིང་གི་ནང་དུ་སྦྲུལ་ནག་པོ་བསྐྱེད་ལ་སྟོང་གསུམ་གྱི་སྦྲུལ་ནག་པོ་ཐམས་ཅད་བློས་བཀུག་སྟེ། དེའི་ལུས་ལ་བསྡུས་ན་དེ་ལྟར་འགྱུར་རོ་ཞེས་པའི་དོན་ཏོ། །​དེ་ལྟར་རྫས་ལ་སོགས་པའི་སྦྱོར་བས་བསད་པའི་ཆོ་ག་བསྟན་ནས། ད་ནི་བསམ་གཏན་འབའ་ཞིག་པའི་བསད་པ་བསྟན་པའི་ཕྱིར། བསམ་གཏན་ཁོ་ན་ཡིས་ཞེས་བྱ་བ་ལ་སོགས་པ་སྨོས་ཏེ། མདུན་དུ་ཟ་བྱེད་ཁ་གདེངས་ལ། །​ཞེས་པ་ནི་སྒྲུབ་པའི་མདུན་དུ་ཁྲོ་བོ་ཟ་བྱེད་ཁ་གྱེན་དུ་ལྟ་བ་ཁ་ནས་མེ་འབར་བ་བསམས་ལ་དེའི་སྟེང་དུ་བསྒྲུབ་བྱ་བཀུག་སྟེ། བསམ་གཏན་གྱི་ཕུར་བུ་སྤྱི་བོར་བཏབ་པས་རྐང་པར་ཐལ་བྱུང་སྟེ། དེའི་རྗེས་སུ་ཁྲག་ཕྱུང་བས་ཟ་བྱེད་ཀྱི་ཁར་སོང་བར་བསམ་པ་ནི་ལས་གཞན་གྱི་སྦྱོར་བའོ། །​ཡང་ན་སྤྱིའུ་ཚུགས་གྱུར་པ་ནི་སྡིག་ཅན་གྱི་བར་མདོ་ལྟ་བུ་སྟེ། གོང་གི་ཁྲོ་བོ་གཉིས་ཀྱིས་རྐང་པ་གཉིས་ནས་བཟུང་བའོ། །​རྡོ་རྗེ་ནི་ཞེས་པ་གོ་སླ། སུམ་སྐོར་འོད་ཀྱི་སྦྱོར་བ་ཡིས། །​ཞེས་པ་ནི་རང་གི་འོད་ཀྱིས་ཡེ་ཤེས་ཀྱི་འཁོར་ལོ་འཕྲོས་ཏེ། དེ་ལས་རྡོ་རྗེ་བྱུང་བ་སྤྱི་བོའི་བར་ལ་ཐུག་གོ། །​འོད་ཟེར་སྙིང་ལ་སོགས་པར་  ​ སྲེག །​ཅེས་པ་ནི་རྡོ་རྗེ་ལས་འོད་མེ་ལྟ་བུ་བྱུང་བས་ལུས་ས་བོན་དང་བཅས་པ་སྲེག་པར་བྱེད་དོ་ཞེས་པའི་དོན་ཏོ། །​ཡང་ན་འོད་ཟེར་ནག་པོའམ། །​ཞེས་པ་ལ་སོགས་པའི་དོན་ནི། རང་ལས་འོད་ནག་པོ་སྤྲོས་པས་གདུལ་བྱའི་ལྟེ་བར་མེ་འབར་ཏེ། སྤྱི་བོ་ན་ས་བོན་བཀུག་ནས་རྡོ་རྗེའི་ལམ་དུ་ཕྱུང་སྟེ། ཁྲོ་བོ་ཟ་བྱེད་ཀྱི་ཁར་སོང་བར་བསམ་མོ། ཡང་ན་རྡོ་རྗེའི་ཡི་གེ་གསལ། །​ཞེས་པ་ལ་སོགས་པའི་དོན་ནི་འཁོར་ལོ་བཞིས་གསལ་བར་བྱས་ཏེ། རྡོ་རྗེ་རབ་ཏུ་འབར་བས་སྤྱི་བོ་ནས་བཤང་བའི་ལམ་ལ་ཐུག་པར་ཐལ་ཏེ། ས་བོན་ཐམས་ཅད་བཤིག་པ་དང་བསྲེག་པ་དང་དབྱུང་བར་བྱའོ་ཞེས་པའི་དོན་ཏོ། །​གཞན་གོ་སླ། ཡང་ན་འཁོར་ལོ་ནག་པོའི་སྟེང་། །​ཞེས་པ་ནི། ཙ་ནག་པོ་ལས་བྱུང་བའི་འཁོར་ལོའི་སྟེང་དུའོ། །​དེའི་སྟེང་དུ་བསྒྲུབ་བྱ་བཞག་ལ་སྙིང་གི་ནང་དུ་ཞེས་པ་ལ་སོགས་པའི་དོན་ནི་རང་གི་ས་བོན་ལས་ཕུ་སྤྲོས་ཏེ། དེ་ནས་སྦྲུལ་ནག་པོ་བསམ་གྱིས་མི་ཁྱབ་པ་བསྐྱེད་ཅིང་བཀུག་ལ་སྦྲུལ་ནག་པོའི་ཚོགས་ཀྱིས་ཤ་ཟོས་པས་སྲིན་བུ་དང་སྦྲང་བུ་བྱུང་ནས་ཟ་བར་བསམ་མོ། །​ལྟེ་བའི་ཡི་གེ་བསམས་ནས་ཀྱང་། །​ཞེས་པ་ནི་ཨ་ཐུང་ངུའོ། །​རཾ་ལས་བྱུང་བ་ནི་མེ་འབར་བའོ། །​ཡི་གེ་དཀྲུགས་པ་ལ་སོགས་པའི་དོན་ནི་བཤད་ཟིན་ཏོ། །​གཞན་གོ་སླ། ཡང་ན་དབང་ཕྱུག་མཐུ་ཆེན་གྱིས། །​ཞེས་པ་ལ་སོགས་པའི་དོན་ཏེ། །​གང་གིས་དྲག་པོའི་ལས་ཀྱི་སྦྱོར་བ་འདི་རྣམས་ཀྱང་ཐོག་མ་ཉིད་དུ་རང་གི་ཆོ་ག་ཡོངས་སུ་རྫོགས་པར་བྱ་སྟེ། ཡན་ལག་དང་བཅས་པའི་བསྐྱེད་པའི་ཏིང་ངེ་འཛིན་བརྟན་པས་སོ། །​ཡན་ལག་ནི་གང་བསྐྱེད་པ་ལ་བརྟེན་པ་ནི་གང་ཞེ་ན། འདིར་ཡན་ལག་ནི་སྡོམ་པ་ཕུན་སུམ་ཚོགས་པ་དང་། དབང་ཐོབ་པ་དང་ཚོགས་ཡོངས་སུ་རྫོགས་པའོ། །​བསྐྱེད་པ་ལ་བརྟེན་པ་ནི་བསྐྱེད་པ་ལས་སུ་རུང་བ་སྟེ་འདི་ལྟར་ཤིན་ཏུ་གསལ་བ་དང་། ཡུན་ཐུབ་པ་དང་། ཁམས་ལ་གནོད་པ་མེད་པ་དང་སྣ་ཚོགས་པར་གྱུར་པའོ། །​དེས་ཀྱང་གདུལ་བྱ་ཞིང་དུ་གྱུར་པ་ལ་བསྒྲུབ་པར་བཤད་དོ། །​གདུལ་བྱ་ཞིང་དུ་གྱུར་པ་ཞེས་བྱ་བ་ཅི་ལྟ་བུ་ཞིག་ཅི་ན་ཡུལ་དམ་པ་ཁྱད་དུ་གསོད་པ་དང་། བསྒོམ་པ་ལ་སོགས་པ་མི་འཛིན་པ་དང་གང་གིས་ཐབས་གཞན་གྱིས་མི་འདུལ་བའོ། །​དྲག་པོ་ལས་ཀྱི་བསྒྲུབ་པ་  ​ བཤད་ཟིན་ཏོ། །​ད་ནི་རྫས་ལྷག་པར་གནས་པའི་ཆོ་ག་བཤད་པར་བྱ་སྟེ། དེའི་ཕྱིར། གཞན་ཡང་དངོས་གྲུབ་སྦྱོར་བ་རྣམས། །​ཞེས་བྱ་བ་ལ་སོགས་པ་སྨོས་ཏེ། ལས་ཞི་བའི་རྒྱུ་ལས་བྱུང་བ་ནི། དངུལ་ལ་སོགས་པ་ལས་བྱས་པའོ། །​གང་ལྟར་འདོད་པའི་དབྱིབས་སུ་བསྒྱུར། །​ཞེས་པ་ནི་རྩེ་མོར་འདུས་པ་དང་གདེངས་པོ་ལ་སོགས་པའོ། །​འོད་དུ་ཞུ་ཞེས་པ་ལ་སོགས་པའི་དོན་ནི་རྡོ་རྗེ་དག་པ་ལས་ཧཱུཾ། དེའི་འོད་ཀྱིས་རྡོ་རྗེ་ལས་ལ་སོགས་པ་བསྐྱེད་པའི་རིམ་པ་བཞིན་ནོ། །​འོད་དུ་ཞུ་བ་ལས་དེ་ལས་རྡོ་རྗེ་ཁ་དོག་ལྔ་ཞེས་པ་ཞི་བ་ལ་སོགས་པའི་དབང་དུའོ། །​སྔགས་དངོས་སུ་བས།དེའི་བསམ་གཏན་ནི། ཡེ་ཤེས་རྟགས་རྣམས་བཀུག་བྱ་སྟེ། །​ཞེས་པ་ལས་ཀྱི་དབང་དུ་རྡོ་རྗེ་དཀར་པོ་ལ་སོགས་པ་བཀུག་ཅིང་བསྟིམ་མོ། །​གཞན་གོ་སླ། དྲིལ་བུ་ཕྲེང་བ་ལ་སོགས་པའང་། །​ཞེས་པ་ལ་སོགས་པའི་དོན་ནི། དྲིལ་བུ་དང་ཕྲེང་བ་ལ་སོགས་པའི་མཚན་མ་ཐམས་ཅད་དང་ལུགས་མ་དང་། བྲིས་སྐུ་ལ་སོགས་པ་ཐམས་ཅད་བྱིན་གྱིས་བརླབས་པ་དང་དབང་བསྐུར་བ་དང་སྒྲུབ་པ་བྱས་ན་ནུས་པ་ཕུན་སུམ་ཚོགས་པར་འགྱུར་རོ་ཞེས་པའི་དོན་ཏོ། །​དེ་ནས་ཁྲུས་ཀྱི་ཆོ་ག་བསྟན་པར་བྱ་སྟེ། དེའི་ཕྱིར། ཇི་སྲིད་ཁྲུས་ཀྱི་སྦྱོར་བ་ནི། །​ཞེས་བྱ་བ་ལ་སོགས་པ་སྨོས་ཏེ། དེ་ལ་གང་གིས་བུམ་པ་སྦྱངས་ནས་ཞེས་པ་ནི་སྟོང་པ་ཉིད་ལས་བྷྲཱུཾ་ལས་བུམ་པ་གཞལ་ཡས་ཁང་དུ་གྱུར་པའོ། །​པདྨ་བཞི། ཞེས་པ་ལ་སོགས་པ་ནི་བསྐྱེད་པའི་རིམ་པ་བཞིན་ནོ། །​དག་པའི་སྔགས་ནི་འོག་ནས་སྟོན་ཏོ། །​ཡེ་ཤེས་ཆུ་བོ་ནི་བྱང་ཆུབ་སེམས་ཏེ་གང་གིས་དེར་བྱིན་གྱིས་བརླབས་པ་དེ་ལ་དེ་སྐད་ཅེས་བྱའོ། །​དམ་པའི་དོན་ནི་སྟོང་པ་ཉིད་དོ། །​ལྷ་མོ་རྒྱུན་འབབ་ནི་བྱང་ཆུབ་སེམས་ཀྱི་ཆུའོ། །​ཁྲུས་འདི་དག་ལ་རྫས་ལ་བརྟེན་པའི་ཁྲུས་ཀྱང་ཡོད་དོ། །​འདི་སྐད་སྨོས་པའོ། །​གཉེན་པོར་གྱུར་པའི་ཁྲུས་ཀྱང་ཡོད་དེ། གང་དང་གང་འགལ་བར་འགྱུར་བའི་འགལ་བ་དེ་ཡོད་དེ་མེད་པར་འགྱུར་བའོ། །​ཡོངས་སུ་དག་པ་བླ་ན་མེད་པའི་ཁྲུས་ཀྱང་ཡོད་དེ་དེ་བཞིན་ཉིད་ལྟ་བུའོ། །​ཐུན་མོང་གི་ཁྲུས་ཀྱང་ཡོད་དེ་ཇི་སྐད་སྨོས་པ་དེ་ཉིད་དོ། །​ཐུན་མོང་མ་ཡིན་པའི་ཁྲུས་ཀྱང་ཡོད་དེ་བདུད་རྩི་རྣམ་པ་ལྔ་ལ་སོགས་པའོ། །​འདིར་རྣམ་པར་བྱང་བའི་ཆོས་ཐམས་ཅད་  ​ ཀྱང་ཁྲུས་ཀྱི་ངོ་བོ་ཉིད་ཁྲུས་ཀྱང་ཆོས་ཐམས་ཅད་ཀྱི་ངོ་བོ་ཉིད་དོ། །​ཁྲུས་ཀྱི་ཆོ་ག་བཤད་ཟིན་ཏོ། །​ད་ནི་སྔགས་ཀྱི་ཆོ་ག་བཤད་པར་བྱ་སྟེ། ཨོཾ་ན་མོ་ལ་སོགས་པ་ནི་བསྙེན་པའི་སྔགས་སོ། །​འོག་མ་ནི་བཅིང་བའོ། །​མོ་ཧ་ཡ་ནི་རྨོངས་པའོ། །​ཤཱནྟིཾ་ཀུ་རུ་ནི་ཞི་བའིའོ། །​པུཥྚིཾ་ཀུ་རུ་ནི་རྒྱས་པའོ། །​བ་ཤཾ་ཀུ་རུ་ནི་དབང་གིའོ། །​མཱ་ར་ཡ་ནི་བསད་པའོ། །​སྟམ་བྷ་ཡ་ནི་མནན་པའོ། །​བ་ལིཾ་ཞེས་བྱ་བ་ལ་སོགས་པ་ནི་གཏོར་མ་སྦྱིན་ཞིང་ལས་བཅོལ་བའི་སྔགས་སོ། །​ཨོཾ་རཏྣ་ཏྲི་ཤ་མ་ཞེས་པ་ལ་སོགས་པ་ནི་ལྷའི་གདོན་བཟློག་པའི་སྔགས་ཏེ་ལས་ཀྱི་སྔགས་ནི་གཞན་ལ་ཡང་སྦྱར་བར་བྱའོ། །​ནཱ་ག་རཱ་ཛ། ཞེས་པ་ལ་སོགས་པ་ནི་ཀླུ་སོ་སོའི་མིང་གི་སྔགས་སོ། །​ཨ་པ་སྨ་ར་ཞེས་པ་ནི་ལྟོ་འཕྱེ་བཟློག་པའོ། །​སརྦ་པྲེ་ཏ་ནི་{ཡི་དགས་ཡི་དྭགས་}ཐམས་ཅད་བཟློག་པའོ། །​ཤུདྔྷེ། ཞེས་བྱ་བ་ལ་སོགས་པ་ནི། སྡིག་པ་དག་པར་བྱེད་པ་སྟེ་ཁྲུས་ཀྱིའོ། །​གྲྀཧྞ་ལ་སོགས་པ་ནི་ལས་ཀྱི་སྔགས་བསྡུས་པའོ། །​བ་ར་བི་ཏྭ་ན། ཞེས་པ་ལ་སོགས་པ་ནི་རིག་སྔགས་བདག་པོ་དང་བཅས་པ་སྟེ། གོང་གི་མཐའ་དང་བཅས་པས་འཇོམས་པར་བྱེད་དོ། །​སྔགས་ཀྱི་བསྒྲུབ་པ་བཤད་ཟིན་ཏོ། །​ད་ནི་རྫོགས་པའི་རིམ་པ་བཤད་པར་བྱ་སྟེ། དེའི་ཕྱིར།གང་ཞིག་དངོས་གྲུབ་མཆོག་འདོད་པ། །​ཞེས་པ་ལ་སོགས་ཏེ། དེ་ལ་མཆོག་གི་དོན་ནི་མཆོག་གི་དངོས་གྲུབ་སྟེ་སྐུ་གསུམ་མོ། །​དེ་སྒྲུབ་པ་ནི་བསྒྲུབ་པར་འདོད་པའོ། །​དེ་ཡི་ནོར་བུ་བཞིན་བསྒྲུབ་ཕྱིར། །​ཞེས་པ་ནི་ནོར་བུ་དང་འདྲ་བར་ཐོགས་པ་མེད་པར་འབྱུང་བའི་ཕྱིར་རོ། །​དེ་ཉིད་རྒྱན་ནི་བཤད་པར་བྱ། །​ཞེས་པ་ནི། རྫོགས་པའི་རིམ་པ་གསལ་བར་བཤད་པར་བྱ་སྟེ། དེ་ལ་རྫོགས་པ་ཞེས་པ་ནི་སྐུ་གསུམ་སྟེ། ཆོས་ཐམས་ཅད་འབྲས་བུར་གྱུར་པ་ཉིད་དོ། །​དེའི་དངོས་ཀྱི་རྒྱུར་གྱུར་པ་ནི་རྫོགས་པའི་རིམ་པ་སྟེ་གང་གིས་བསྒོམ་པའི་རིམ་པ་ཉིད་དོ། །​འདིར་ཡང་རྫོགས་པ་ལ་དམིགས་པའི་ཕྱིར་ཏེ། འབྲས་བུའི་ཚུལ་དུ་དང་དམིགས་པའི་ཚུལ་དུའོ། །​དམིགས་པའི་ཚུལ་ཡང་རྫོགས་པའི་རིམ་པ་ཞེས་བྱ་སྟེ། ཡོད་པ་དངོས་སུ་བསྒོམ་པ་ཉིད་ཀྱི་ཕྱིར་རོ། །​སྙིང་གར་བཅུ་དྲུག་བརྒྱད་དང་བཞི། །​དབུས་གནས་ཐབས་དང་ཤེས་རབ་བར། །​དཀར་  ​ ཞིང་ཟླུམ་པའི་ཐིག་ལེ་བསམ། །​ཞེས་པ་ནི། སྙིང་གི་ནང་དུ་རྩ་པདྨ་འདབ་མ་བརྒྱད་པ་གཉིས་དང་། བཞི་པ་གཉིས་ཀྱི་དབུས་སུ་ཟླ་བ་ཉི་མ་ཁ་སྦྱོར་དུ་བྱས་ཏེ། དེའི་དབུས་སུ་བྱང་ཆུབ་སེམས་ཀྱི་ཐིག་ལེ་སྐྲ་རྩེའི་ཚད་ཙམ་དཀར་ཞིང་ཟླུམ་པ་བསམ་པར་བྱའོ། །​འབྱུང་བཞིའི་དང་པོ་ཡི་གེ་བརྒྱད། །​ཅེས་པ་ནི་ཡ་ར་ལ་ཝ་བཞིས་ནང་གི་པདྨ་ལ་བརྒྱན་པ། ཨ་ཀ་ཙ་ཊ་ཏ་པ་ཡ་ཤ་བརྒྱད་ཀྱིས་ཕྱིའི་པདྨ་ལ་བརྒྱན་པ། རྩ་དང་ཡི་གེ་ཐམས་ཅད་མདོག་དཀར་པོར་བསམ་པར་བྱའོ། །​ཡི་གེ་རྣམས་ཀྱང་འོད་ཁ་དོག་ལྔ་དང་ལྡན་པ་རྩེ་མོ་ལས་བ་ཐག་ཕྲ་མོ་དབུས་ཀྱི་རྗེས་སུ་འབྲང་བ། རྐེད་པ་རྩེ་མོའི་ཆ་ལ་གནས་པ། ཏིང་ངེ་འཛིན་གྱི་མིག་གིས་བལྟས་པས་གང་གི་རྩེ་མོ་བྱེད་པ་དང་ཞུ་བའི་རྣམ་པ་ཅན་དུ་བསམ་པར་བྱའོ། །​དེ་ལས་འབྱུང་བ་ལྔའམ་བཅུས། །​དབང་པོ་རྒྱུ་བ་དགག་པར་བྱ། །​ཞེས་པ་ནི། དབུས་ཀྱི་མདུད་པ་ལས་རྩ་ལྔར་བྱུང་ནས་གསུང་གི་ཆད་དུ་བྱིན་པ་དང་། དབང་པོ་ལྔ་ལ་གཟུགས་ཏེ་བཅུར་འགྱུར་རོ། །​གང་གི་ཚེ་རྩ་དེ་ལ་དམིགས་ནས་རླུང་ལ་བསླབ་པར་བྱའོ། །​འབྱུང་བ་དང་ནི་འཇུག་པ་དང་། །​གནས་པ་གཉིས་ཀྱི་བདག་ཉིད་ཅན། །​ཞེས་པ་ནི། སྙིང་གར་ས་བོན་ལས་བ་ཐག་བྱུང་ནས་གང་གི་ཚེ་རྩེ་མོའི་ཐིག་ལེ་ལ་འཇུག་པ་དང་། བཅད་པས་རྩེ་མོ་དང་རྩ་བའི་བར་དུ་གནས་པ་གཉིས་ལ་བསླབ་པར་བྱའོ། །​དེ་ནས་ནི་གཉིས་སུ་མེད་པའི་གནས་པ་ལ་བསླབ་པར་བྱའོ། །​དེ་ནས་ནི་སྟོང་པ་ཉིད་ཀྱི་ཏིང་ངེ་འཛིན་གྱིས་བསམ་གྱིས་མི་ཁྱབ་པའི་གནས་པ་ལ་བསླབ་པར་བྱའོ། །​བསམ་གཏན་གྱི་སྦྱོར་བ་གཞན་ཡང་གསུངས་པ། ཁྲག་དང་ཆུ་དང་བྱང་ཆུབ་སེམས། །​མདུང་དང་རལ་གྲིའི་སྦྱོར་བ་ཅན། །​མགྲིན་པའི་པདྨར་ཁ་བྱེ་བསམ། །​ཞེས་པ་དབུས་ན་ནི་བྱང་ཆུབ་སེམས་སོ། །​གཡས་དང་གཡོན་ནི་ཁྲག་དང་ཆུའོ། །​མདུན་རྒྱབ་ན་ནི་མདུང་དང་རལ་གྲི་ལྟ་བུ་སྟེ། །​འདི་དག་ལས་ཁྲག་དང་། ཆུ་དང་། བྱང་ཆུབ་སེམས་དང་། དབུགས་དང་། དྲོད་ཀྱི་དངས་མ་གནས་ཏེ། ཀུན་གྱི་དབུས་ན་ནི་སྙིང་པོའི་ས་བོན་ཅན་ནོ། །​རླུང་ལ་བསླབ་པ་སྔ་མ་བཞིན་ནོ། །​ཇི་ལྟར་སློབ་ཅེ་ན། རེ་རེ་ལ་འབྱུང་བ་ལ་སོགས་པ་  ​ སློབ་པ་དང་། གཉིས་གཉིས་ལ་སློབ་པ་དང་། ཐམས་ཅད་ལ་སློབ་པ་ཡང་ངོ། །​སྣང་བ་མཐའ་ཡས་ཀྱི་གནས་ན་ཞེས་པ་ནི་ལོངས་སྤྱོད་ཀྱི་གནས་སུའོ། །​བཞི་བཅུའམ་ནི་ཞེས་པ་བཅུ་དྲུག་དང་བཞི་པའི་རྣམ་པ་གྱེན་དང་ཐུར་དུ་ལྟ་བའོ། །​སུམ་ཅུ་གཉིས་ཞེས་པ་ནི།བཞི་ལས་གཞན་པའོ། །​འབྱུང་བ་བཞི་ནི་སྔ་མ་བཞིན་ནོ། །​ཨཱ་ལི་བཅུ་དྲུག་ནི། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ། ཞེས་པ་ཐབས་དང་ཤེས་རབ་ཀྱི་དབྱེ་བས་གཡས་དང་གཡོན་དུ་བསྐོར་བའོ། །​གང་ཞིག་སྤྱི་བོའི་ཁང་པ་རུ། །​ཞེས་པ་ནི། བདེ་བ་ཆེན་པོའི་གནས་སུའོ། །​སུམ་ཅུ་གཉིས་དང་བཞི་ཞེས་པ་ནི། རྩ་པདྨའི་ཚུལ་ཅན་ནོ། །​དེ་ལས་གྱེན་དུ་ལྟ་བ་དང་ཐུར་དུ་ལྟ་བའི་བྱེ་བྲག་གིས་གྲངས་སུ་བགྲང་བར་བྱའོ། །​ཨཱ་ལི་གཉིས་ནི་ཉིས་སྐོར་རོ། །​ཀཱ་ལི་གཅིག་ནི་སྡེ་ལྔ་པ་དང་། ཨནྟསྠ་དང་། ཨུཥྨ་ཎའི་ཕྱོགས་གཅིག་གོ། །​ལྟེ་བ་ནི་ལྟེ་བའི་གནས་སུའོ། །​དཔའ་བོ་གསང་བ་ནི་བྱང་ཆུབ་སེམས་ཀྱི་བདག་ཉིད་ཅན་ཏེ་ཐམས་ཅད་ལ་སྦྱོར་རོ། །​བརྒྱ་དང་ཉི་ཤུ་བརྒྱད་པའམ། །​ཞེས་པ་ནི་དྲུག་ཅུ་བཞི་ཉིས་འགྱུར་རོ། །​ཕྱེད་བཅུས་ནི་དྲུག་ཅུ་བཞི་ཉིད་དོ། །​ཡི་གེ་ནི་སྔ་མ་བཞིན་ཏེ། ཀཱ་ལི་ཉིས་སྐོར་དང་། ཨཱ་ལི་བཞི་སྐོར་རོ། །​གཞན་གོ་སླ། ཁ་ཅིག་སློབ་པའི་དུས་དག་ཏུ། །​ཉི་མ་རྡོ་རྗེའི་སྦྱོར་བ་སྟེ། །​ཞེས་པ་ནི་རབ་གཏུམ་གྱི་ལྟེ་བར་ཉི་མའི་སྟེང་དུ་རྡོ་རྗེ་མེ་ལྟ་བུ་བསམས་ལ་རླུང་བསྡུས་པས་དབབ་ཅེས་བཤད་དོ། །​ལ་ལ་ཡི་གེ་ཐིག་ལེར་འདོད། །​ཅེས་པ་ནི། ཐིག་ལེ་དཀར་དམར་གྱིས་དབབ་པ་ནི། བདེ་བའི་རྒྱན་ནོ། །​ཨ་ཐུང་ངུན་གྱིས་དབབ་པ་ནི། ཨ་ཝ་དྷཱུ་ཏཱི་པའོ། །​བཞི་ནི་སོ་སོར་སློབ་པ་སྟེ། །​ཞེས་པ་ནི་གོང་དུ་བཤད་པ་ཉིད་དོ། །​གཅིག་ནི་མདུད་པར་སློབ་པའོ། །​ཞེས་པ་ནི་འོག་ནས་སྟོན་ཏོ། །​གཞན་གོ་སླ། གང་གིས་རྡོ་རྗེའི་སྦྱོར་བ་ཡིས། །​ཞེས་པ་ནི་གསང་བའི་རྡོ་རྗེའི་འཁོར་ལོ་ལ་སློབ་པའོ། །​སུམ་ཅུ་གཉིས་དང་ཞེས་བྱ་བ་ལ་སོགས་པས་ནི་རྩེ་མོ་དང་རྐེད་པ་དང་དེའི་ཆ་དང་རྩ་བར་བསམ་པའོ། །​བཞི་པོ་ཁོ་ན་ཞེས་པ་ནི། རྩེ་མོ་ལ་སོགས་པར་རླུང་  ​ གི་འགྲོ་ལྡོག་གིས་བསྡུའོ། །​བརྒྱད་ནི་སྟེང་འོག་གཉི་གའི་སྦྱོར་བའོ། །​གཉིས་ནི་བདེ་བ་ཆེན་པོ་གཉིས་ལ་སྟེ་དབབ་པ་དང་། བཟློག་པའི་བྱེ་བྲག་གོ། །​དབབ་པས་དགའ་བ་སྐྱེ་བ་དང་། །​ཞེས་པ་ལ་སོགས་པ་ནི་བྱང་ཆུབ་ཀྱི་སེམས་གནས་པའི་བྱེ་བྲག་གི་དབང་དུ་བྱས་པའོ། །​ད་ནི་རྣལ་འབྱོར་མ་ལ་བརྟེན་པའི་ཆོ་ག་བཤད་པ། གང་ཚེ་རང་གི་རིགས་མཐུན་པ། །​ཞེས་པ་ནི། རང་ལ་མཛེས་པའི་རྒྱན་ཡོད་པའོ། །​བྱིན་གྱིས་བརླབས་ནས་གཉིས་མེད་སྦྱོར། །​ཞེས་པ་ནི། གསང་བའི་སྙིང་པོ་བྱིན་གྱིས་བརླབས་ནས་རྡོ་རྗེར་ཞུགས་པའོ། །​དེས་དགའ་བ་རྣམས་རིམ་གྱིས་བསྐྱེད་པའོ། །​ཤེས་རབ་མའི་དབྱེ་བ་བསྟན་པ་ལས་ལས་སྐྱེས་པ་ནི། ཁུ་ཁྲག་དང་བཅས་པ་ལས་སྐྱེས་པའི་བུ་མོའོ། །​ཡེ་ཤེས་ཀྱི་བུ་མོ་ནི་བདེ་བར་གཤེགས་པ་ལས་སྤྲུལ་པའོ། །​གཡོན་གྱི་ཡུམ་ནི་གཡོན་གྱི་ཡུམ་ཉིད་དོ། །​སྙིང་གར་བྱུང་བ་ནི་ས་བོན་ལས་སྤྲུལ་པའི་བུ་མོའོ། །​རྐང་པ་ཐི་གུས་བཅིང་བ་ནི་ལག་པ་དམ་དུ་འཁྱུད་དེ་བསྡམས་པའོ། །​དབུགས་ཀྱི་ལྕགས་ཀྱུ་བཟློག་པ་ནི་དབུགས་གྱེན་དུ་དྲངས་པའོ། །​གཞན་གོ་སླ། ཉི་མའི་མེ་ནི་ལྟེ་བར་འབར། །​ཞེས་པ་ནི། གང་གིས་ལྟེ་བ་ནས་ཏིང་ངེ་འཛིན་གྱིས་གཏུམ་མོ་སྦར་ཏེ། ས་བོན་བཀུག་པའོ། །​ཡང་ན་འབྱེད་འཛུམས་སྦྱོང་བ་ཡིས། །​ཞེས་བྱ་བ་ལ་སོགས་པ་ནི་འབྱེད་འཛུམས་ཀྱིས་རླུང་སྔོན་པོ་བསྐྱོད་པ་ལ་སོགས་པའི་བདེ་བ་ཆེན་པོ་ནས། བྱང་ཆུབ་ཀྱི་སེམས་བཀུག་སྟེ། འཁོར་ལོ་རིམ་གྱིས་གང་བར་བསམ་པའོ། །​རྣལ་འབྱོར་མ་ཞེས་པ་ལ་སོགས་པའི་དོན་ནི། ལོངས་སྤྱོད་དང་སྤྲུལ་པའི་གནས་སུ་ས་བོན་བསམ་པའོ། །​ཐབས་ནི་ཞེས་པ་ལ་སོགས་པའི་དོན་ནི།བདེ་བ་ཆེན་པོ་དང་ཆོས་ཀྱི་འཁོར་ལོ་ས་བོན་གྱིས་རྒྱས་པའོ། །​སྦྲུལ་གྱི་ཞགས་པས་ཞེས་པ་ལ་སོགས་པའི་དོན་ནི། ཏིང་ངེ་འཛིན་ལ་སོགས་པས་ཧཾ་ལས་ས་བོན་བྱུང་བ་ཞུ་ནས་ཀུན་དུ་འཁྱིལ་པར་བསམ་པའོ། །​དེ་ནས་འཁོར་ལོ་རྒྱས་པའི་དུས་བསྟན་པ་ནི། གང་གིས་གཙོ་བོའི་སྦྱོར་བ་ལ། །​ཞེས་པ་ལ་སོགས་པ་སྟེ། གཙོ་བོའི་ཏིང་ངེ་འཛིན་གསལ་ནས། དེ་ལས་གཞན་དུ་ཞུ་བར་གྱུར་པའོ། །​ཡང་ན་རྣལ་འབྱོར་བདེ་ཆེན་པོར། །​གསལ་ནས་ཁྱབ་པའི་སྤུ་ལྡང་ཞིང་། །​སྣང་བ་གསུམ་ནི་འབྱུང་བར་འགྱུར། །​ཞེས་བྱ་བ་ནི། གང་གིས་ཧཾ་ལ་བློ་གཏད་དེ་གསལ་བ་དང་། སྨིག་རྒྱུ་ལ་སོགས་  ​ པའི་རྟགས་འབྱུང་བ་དང་། སྤུ་ལྡང་བ་དང་། འདར་བ་དང་། འཕར་བ་ལ་སོགས་པ་བྱུང་ནས་ཧཾ་ལས་ས་བོན་ཕབ་སྟེ། དགའ་བ་གསུམ་བསྐྱེད་པར་བྱའོ། །​ཡང་ན་འཁོར་ལོའི་སྦྱོར་སྤངས་པས། །​ཞེས་པ་ལ་སོགས་པའི་དོན་ནི། མདུད་པ་ནི་བཅུ་དྲུག་ལ་སོགས་པར་བྱང་ཆུབ་སེམས་ཀྱི་རིམ་པར་དག་པའོ། །​གང་ཞིག་འདི་ལ་རྟག་གནས་ན། །​ཞེས་པ་ལ་སོགས་པའི་དོན་ནི། དུས་དེས་བསྐྱེད་པ་ཡོངས་སུ་རྫོགས་པ་ལ། །​འབྲས་བུ་དམ་པ་ཐོབ་པར་འགྱུར་རོ། །​གཞན་གོ་སླ། བདུད་དང་གནོད་སྦྱིན་ལ་སོགས་པ། །​ཞེས་པ་ལ་སོགས་པའི་དོན་ནི། གང་ཞིག་གིས་ཐོག་མ་ཉིད་དུ་བྱང་ཆུབ་ཏུ་སེམས་བསྐྱེད་པ་ནས་བཟུང་བའི་དགེ་བའི་སྟོབས་ཀྱིས་གནོད་པར་གྱུར་པ་ཐམས་ཅད་ཟིལ་གྱིས་གནོན་པའི་ཕྱིར་རོ། །​ད་ནི་སྒྲུབ་པའི་ཐབས་གཏད་པ་ནི་ཡུལ་མི་མཐུན་པའི་ཕྱོགས་དང་བཅས་ཏེ། བསྟན་པ་གང་ཞིག་དོན་འདི་ཞེས་བྱ་བ་ལ་སོགས་པ་སྨོས་ཏེ། །​དེ་དག་གི་དོན་ཡང་ཁ་ཕྱིར་བལྟས་པ་དང་ཉོན་མོངས་པ་མང་བ་དང་། ཆེད་དུ་མི་བྱེད་པར་གྱུར་པ་ལ་སྤེལ་ན། ཚེ་འདི་དང་ཚེ་རབས་ཕྱི་མ་ཐམས་ཅད་དུ་སྡུག་བསྔལ་སྣ་ཚོགས་ཉམས་སུ་མྱོང་བར་འགྱུར་རོ། །​འོ་ན་གང་ཞིག་ལ་བསྟན་པར་བྱ་ཞེ་ན། སྣོད་ལྡན་ཞེས་བྱ་བ་ལ་སོགས་པའི་དོན་ནི། གཞན་ལ་མི་སྤེལ་བ་དང་།ཁྲོ་བ་ཆུང་བ་དང་། མ་ཆགས་པ་དང་། མོས་པ་དང་། དད་པ་དང་ལྡན་པ་དང་། ང་རྒྱལ་ཆུང་བ་དང་། སེམས་ཀྱི་དོན་ལ་དགའ་བ་ལ་བྱིན་ན་ལེགས་པ་ཐམས་ཅད་ཀྱི་རྒྱུར་འགྱུར་རོ་ཞེས་པའི་དོན་ཏོ། །​ད་ནི་ཉེས་པ་སྦྱང་བར་བསྟན་པ། བདག་འདྲ་མ་རིག་ཅེས་བྱ་བ་ལ་སོགས་པའི་དོན་ནི་ཤེས་རབ་ཞན་པ་དང་། གཏིང་དཔག་དཀའ་བས་བརྩམ་པར་བྱ་བ་མ་ཡིན་ཀྱང་རང་བས་དམན་པས་རྟོགས་པར་སླ་བའི་ཕྱིར་བསྟན་ཏོ་ཞེས་བྱ་བའི་དོན་ཏོ། །​བླ་ན་མེད་པའི་བྱང་ཆུབ་ཆེན་པོར་བསྔོ་བ་ནི། བདག་གིས་བསྒྲུབས་འདི་ཞེས་པའི་དོན་ནི། དགེ་བའི་རྩ་བ་འདིས་བསྟན་པ་ཡུན་རིང་དུ་གནས་པ་དང་། སེམས་ཅན་རྣམས་མངོན་པར་མཐོ་བ་དང་། ངེས་པར་ལེགས་པ་ཐོབ་པར་སྨོན་ཏོ་ཞེས་བྱ་བའི་དོན་ཏོ། །​དེ་ལྟར་བཟོད་པར་གསོལ་བ་དང་། ཉེས་པ་བཤགས་པ་འདིས་ནི་བསྟན་བཅོས་དམན་པར་གྱུར་པའི་ཉེས་པ་དག་པ་དང་དགེ་བའི་རྩ་བ་མི་ཟད་ཅིང་ཤིན་ཏུ་འཕེལ་བར་ཡང་བསྟན་ཏོ། །​དེ་ཁོ་ན་ཉིད་སྒྲོན་མའི་འགྲེལ་པ་སློབ་དཔོན་དཔའ་བོས་བྱིན་གྱིས་མཛད་པ་རྫོགས་སོ།། །​།