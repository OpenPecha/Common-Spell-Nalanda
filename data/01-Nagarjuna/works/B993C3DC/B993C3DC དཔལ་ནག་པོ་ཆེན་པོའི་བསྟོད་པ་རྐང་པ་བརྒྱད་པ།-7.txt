༄༅། རྒྱ་གར་སྐད་དུ། ཤྲཱི་མ་ཧཱ་ཀཱ་ལ་སྱ་ན་པ་དྭ་ཨསྚ་སྟོ་ཏྲ་ན་མ། བོད་སྐད་དུ། དཔལ་ནག་པོ་ཆེན་པོའི་བསྟོད་པ་རྐང་པ་བརྒྱད་པ་ཞེས་བྱ་བ། དཔལ་ཧེ་རུ་ཀ་ལ་ཕྱག་འཚལ་ལོ།། ཨོ་འགྲུབ་པར་གྱུར་ཅིག །ཧ་ཧ་ཧཱུྃ་དང་ཀཱི་ལི་ཀཱི་ལི་ཞེས་སྒྲོག་འབྱུང་པོ་རོ་ལངས་ཚོགས་རྣམས་མྱུར་བསད་ནས། །སྐུ་ལ་མི་ཡི་ཤ་དང་རྒྱུ་མས་སྦྲེལ་བའི་ཕྲེང་བས་ཀུན་ནས་བརྒྱན་ཅིང་ཞལ་དུ་གསོལ། །འདོད་པའི་གཟུགས་དང་མི་སྡུག་གཟུགས་ཅན་ཕྱག་གཡོན་ཁཊཾ་གར་བཅས་མི་ཡི་ཐོད་པ་བསྣམས། །སྨིན་མ་སེར་ཞིང་སྤྱན་དམར་རོ་ཡི་གདན་ལ་དགྱེས་པའི་ཞིང་སྐྱོང་ཁྱོད་ཀྱིས་ཞིང་སྐྱོང་མཛོད། །ཕོ་ཕོ་ཕེཾ་ཞེས་སྒྲོག་པས་སོ་སོར་བསྐྱོད་པའི་མེ་དཔུང་ཆེན་པོའི་དབུས་སུ་རབ་བཞུགས་ནས། །རབ་ཏུ་གསལ་ཞིང་མགོ་བོ་རྣམས་ཀྱི་ཕྲེང་བས་འཇིགས་པའི་སྐུ་བརྒྱན་གཤིན་རྗེ་དང་མཚུངས་པ། །དྲག་ཤུལ་ཕྱག་གིས་བསད་པ་རྣམས་ཀྱི་མི་མགོ་མ་ལུས་བཟུང་ནས་ཁྲག་རྒྱུན་འབབས་པ་གསལ། །རལ་པས་རལ་བ་སེལ ་ཞིང་མི་ཡིས་གད་པའི་ས་ལ་ཞིང་སྐྱོང་ཁྱོད་ཀྱིས་ཞིང་སྐྱོང་མཛོད། །ཀྵེཾ་ཀྵེཾ་ཀྵེཾ་ཞེས་བརྫོད་ལས་སྐུ་ཅན་ཅ་ཅོ་སྒྲོག་པར་བྱེད་པའི་གདུག་པ་རྣམས་བཟུང་སྟེ། །གཅིག་པུས་སྣ་ཚོགས་འཇིག་རྟེན་མནན་ནས་ཀ་ཧ་ཀ་ཧ་བརྗོད་མཛད་ཆར་སྤྲིན་སྔོན་པོའི་མདོག །ཧྲཱིཾ་ཧྲཱིཾ་ཤྲཱི་ཞེས་སྔགས་ཀྱི་གསུང་ཅན་པ་ཙ་པ་ཙའི་སྔགས་ཀྱིས་བགེགས་ཀྱི་ལུས་ཅན་སྲེག །སྒྲུབ་པོ་རྣམས་ཀྱི་བགེགས་རྣམས་མྱུར་དུ་སྐྱོད་པར་མཛོད་ཅིག་ཞིང་རྣམས་ངེས་པར་ཞིང་སྐྱོང་མཛོད། །ཧཱུྃ་ཧཱུྃ་ཕྲཊ་ཅེས་དྲག་པོའི་སྒྲ་ཡིས་སྲིད་པ་གསུམ་གྱི་ཁོང་རྣམས་མ་ལུས་འགེངས་ནུས་ཤིང་། །ཧ་ཧ་ཌ་ཌ་ཞེས་བཞད་གང་ཞིག་དུས་ཀུན་དུ་ནི་ཤིན་ཏུ་རབ་ཏུ་འཇིགས་མཛད་པ། །ཕྱུག་རྣམས་ཀྱིས་ནི་ཉིན་རེ་བཞིན་དུ་བདུད་དང་བགེགས་འཇོམས་དྲི་མེད་བརྙེས་པ་ཆུ་ཟླ་བཞིན། །དབུ་སྐྲ་དང་ནི་སྨ་ར་ཆེས་སེར་ཉེ་བར་བསྐྱོད་པའི་ཞིང་སྐྱོང་ཁྱོད་ཀྱིས་ཞིང་སྐྱོང་མཛོད། །རཾ་རཾ་རཾ་ཞེས་སྤྱན་དམར་འཁྲུག་ཅིང་བསྒྱུར་མཛད་ཀྲུཾ་ཀྲུཾ་ཀྲུཾ་ཞེས་ཁྲོས་པའི་སྤྱན་གྱིས་གཟིགས། །ཁཾ་ཁཾ་ཁཾ་ཞེས་གཏུམ་པའི་ཤུགས་ཀྱིས་ཕྱག་གཡས་གྲི་གུག་རལ་གྲིསབགེགས་རྣམས་ལ་ནི་རོལ་མཛད་ཅིང་། །རུ་རུ་རུ་ཞེས་ཁྲག་ནི་ཕྱག་གིས་བསྣམས་ཤིང་ཞལ་དུ་གསོལ་མཛད་འཐུང་བ་ལ་དགྱེས་པ། །ཌཾ་ཌཾ་ཌཾ་ཞེས་ཌཱ་མ་རུ་ཅན་འདི་ཡིས་འདུལ་མཛད་འཁོར་བཅས་ཞིང་སྐྱོང་ཁྱོད་ཀྱིས་བསྲུང་། །ཀཾ་ཀཾ་ཀཾ་ཞེས་བརྗོད་ཅིང་ཐོད་པའི་ཕྲེང་བས་དབུ་ལ་བརྒྱན་ཅིང་ནག་པོ་ཆུ་དང་འདྲ་བའི་སྐུ། །ཙཾ་ཙཾ་ཙཾ་ཞེས་གཏུམ་པའི་ཤུགས་ཀྱིས་རབ་གཡོས་རྨད་བྱུང་འོད་ཀྱིས་འཇིག་རྟེན་སྣང་མཛད་པ། །ཀྲྀ་ཀྲྀ་ཀྲྀ་ཞེས་གཤེགས་པས་དགྲ་བོ་ཉོན་མོངས་པ་རྣམས་མ་ལུས་ངེས་པར་འཇོམས་མཛད་པ། །སཾ་སཾ་སཾ་ཞེས་ཚངས་པའི་བདག་ཉིད་དམ་ཚིག་ཐོས་འཛིན་ཞིང་སྐྱོང་གང་ཡིན་ཁྱོད་ཀྱིས་
སྐྱོང་། །བཾ་བཾ་ཐཾ་ཞེས་སྣ་ཚོགས་གཤིན་རྗེ་ལྟར་འགྲོ་དྲི་མ་མེད་པའི་ཆུ་བཞིན་གཟིགས་མཛད་ཅིང་། །ཡཾ་ཡཾ་ཡཾ་ཞེས་རླུང་གི་ཤུགས་ཀྱིས་མྱུར་དུ་རྒྱུ་ཞིང་ཉོན་མོངས་འཇིག་རྟེན་གནོད་བྱེད་མཁྱེན། ། བྷྲཱུྃ་བྷྲཱུྃ་བྷྲཱུྃ་ཞེས་ནུས་པ་མཆོག་གིས་ཁྲོ་གཉེར་གཟིགས་མཛད་འཇིགས་པའི་ཁ་གདངས་ཤ་ཟ་ཞིང་། །ཀྵིཾ་ཀྵིཾ་ཞེས་ཕན་པར་མཛད་ཅིང་གནོད་པ་སྐད་ཅིག་གིས་སེལ་ཞིང་སྐྱོང་མཛོད། ། ཀླཾ་ཀླཾ་ཀླུ་ཞེས་སྒྲོགས་གདུག་པའི་
གཟུགས་ཅན་སྲིད་གསུམ་ཉིན་མཚན་དུས་ཀུན་ཉོན་མོངས་གྱུར་པ་གང་། །པཾ་པཾ ་པཾ་ཞེས་ཐུགས་རྗེའི་ཞགས་པས་བྱོལ་སོང་རྣམས་འཛིན་ཕྱག་གིས་གདུལ་བྱ་རྣམས་སྐྱོང་བ། །སྔགས་བདག་སྔགས་ཀྱི་སྐུ་ཅན་ཐུགས་ཀྱི་བསྔགས་པ་རྣམས་ལ་བློ་གྲོས་འབྲས་བུ་མཚུངས་མེད་སྟེར། །ཞིང་རྣམས་སྐྱོང་བར་མཛད་པ་ཁྱོད་ཀྱིས་འགྲོ་བ་མ་ལུས་པ་རྣམས་ཡུན་རིང་བསྐྱང་དུ་གསོལ། །སྒྲུབ་པ་པོའམ་སློབ་དཔོན་གང་ཞིག་
དམ་ཚིག་ཐོས་འཛིན་བློ་ལྡན་གུས་པ་དང་བཅས་པ། །ཐུན་གསུམ་དུ་ནི་སྔགས་རྣམས་བརྒྱད་པོ་འདི་ནི་ཀློག་བྱེད་བསོད་ནམས་ལྡན་པར་གྱུར་པ་གང་། །ཚེ་དང་དཔལ་དང་གྲགས་དང་མཐུ་སྟོབས་འབྱོར་པ་འཛིན་ལྡན་གཟི་བརྗིད་མཚུངས་མེད་རྒྱས་པ་དང་། །ས་སྟེང་དང་ནི་མཐོ་རིས་སུ་ཡང་འདི་ཡིས་བགེགས་ཀྱི་ཚོགས་རྣམས་རྟག་ཏུ་ཉམས་པར་གྱུར།། དཔལ་ནག་པོ་ཆེན་པོའི་བསྟོད་པ་རྐང་པ་བརྒྱད་པ་ཞེས་བྱ་བ་སློབ་དཔོན་ཆེན་པོ་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ།