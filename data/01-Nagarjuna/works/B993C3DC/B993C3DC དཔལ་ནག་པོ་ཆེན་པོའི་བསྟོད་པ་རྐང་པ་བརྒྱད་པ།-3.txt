༄༅། །ནག་པོ་ཆེན་པོའི་སྒྲུབ་ཐབས་བཞུགས་སོ།། རྒྱ་གར་སྐད་དུ། ཤྲཱི་ཀ་ཝུ་ཝ་མ་ཧཱ་ཀཱ་ལ་ཙ་ཏུར་བྷུ་ཛ་ས་དྷ་ན་མ། བོད་སྐད་དུ། དཔལ་ནག་པོ་ཆེན་པོ་བྱ་རོག་ཅན་ཕྱག་བཞི་པའི་སྒྲུབ་ཐབས་ཞེས་བྱ་བ། དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། །དཔལ་ལྡན་ཁྲག་འཐུང་འགྲོ་བའི་མགོན། །ལྷ་མོ་དང་བཅས་འཁོར་ལོ་ལ། །བཏུད་དེ་ནག་པོ་ཆེན་པོ་ཡི། །སྒྲུབ་ཐབས་རིམ་པ་བྲི་བར་བྱ། །དབང་གིས་སྨིན་བྱས་དམ་ཚིག་ལྡན། །བླ་མ་ལ་གུས་སྙིང་རྗེ་གཏོང༌། །ཤེས་རབ་བཟོད་ལྡན་བརྩོན་འགྲུས་ཆེ། །སྒྲུབ་ལ་དཔའ་བའི་སྔགས་པ་ཡིས། །ཡིད་འོང་དབེན་པའི་གནས་དག་གམ། །རི་བོ་དུར་ཁྲོད་མ་མོ་དང་། །གཤིན་རྗེ་འཇིགས་སུ་རུང་བ་ཡི། །གནས་སུ་ཁྲག་དང་དུག་སོགས་ཀྱིས། །བྱུགས་ལ་བདེ་བའི་སྟན་འདུག་སྟེ། །རང་གི་འདོད་ལྷའི་རྣལ་འབྱོར་དུ། །ཞུགས་ཏེ་སེམས་ཅན་འཚེ་བ་དང་། །བླ་མ་ལ་སྡང་བསྟན་ལ་སྨོད། །འདི་དག་རབ་ཏུ་ཞི་བའི་ཕྱིར། །བདག་གིས་ནག་པོ་བསྒྲུབ་པར་བྱ། །སྙམ་དུ་བློ་ནི་བསྐྱེད་བྱས་ལ། །ཕྱི་དང་ནང་གི་དངོས་པོ་རྣམས། །སྐད་ཅིག་སྟོང་པར་བསྒོམ་བྱས་ལ། །རང་ཉིད་ཡི་དམ་ལྷར་བསྐྱེད་པའི། །མདུན་དུ་པདྨ་ཉི་མ་ལ། །གནས་པའི་ཡི་གེ་ཧཱུྃ་ནག་པོ། །བསམས་ཏེ་དེ་ཡི་འོད་ཟེར་གྱིས། །གདུག་པ་མ་ལུས་ཞི་བྱས་ལ། །འགྲོ་ཀུན་བདེ་བ་ལ་བཀོད་ནས། །སླར་འདུས་ཧཱུྃ་ལ་ཐིམ་གྱུར་ཏེ། །ཡི་གེ་དེ་ཉིད་སྐད་ཅིག་གིས། །བྱ་རོག་མིང་ཅན་ནག་པོ་ཆེ། །ཞལ་གཅིག་ཕྱག་བཞི་གཡས་པ་ཡི། །དང་པོ་བེ་ཏའི་འབྲས་བུ་དམར། །གཉིས་པ་རལ་གྲི་འཛིན་པའོ། །གཡོན་གྱི་དང་པོ་རཀྟ་ཡིས། །རབ་ཏུ་གང་བའི་ཐོད་པ་འཛིན། །གཉིས་པ་ཁ་ཊཾ་ག་འཛིན་པ། །སྟག་གི་པགས་པས་སྨད་དཀྲིས་ཤིང་། །དབུ་སྐྲ་ཨག་ཚོམ་སྨིན་མ་སེར། །སྤྱན་གསུམ་མཆེ་གཙིགས་འཇིགས་པའི་གཟུགས། །ཐོད་པ་རིན་ཆེན་སྦྲུལ་གྱིས་བརྒྱན། །སྣ་ཚོགས་པདྨ་ཉི་སྟེང་དུ། །དཔའ་བོའི་འདུག་སྟངས་ཀྱིས་གནས་པ། །དེ་ནས་རང་གི་སྙིང་ག་ཡི། །ས་བོན་ལས་འཕྲོས་འོད་ཟེར་གྱིས། །ཡེ་ཤེས་སེམས་དཔའ་སྤྱན་དྲངས་ཏེ། །མཆོད་ལ་ཛཿཧཱུྃ་བཾ་ཧོཿཡིས། །དགུག་གཞུག་བརྟན་དང་མཉེས་པར་བྱས། །སྤྱི་བོ་མགྲིན་པ་སྙིང་ག་རུ། །པདྨ་ལགནས་ཉི་ཟླ་ཡི། །སྟེང་དུ་ཨོཾ་ཨཱཿཧཱུྃ་རྣམས་ཀྱིས། །སྐུ་གསུང་ཐུགས་ནི་བྱིན་གྱིས་བརླབས། །ལེགས་མཆོད་བསྟོད་དེ་དེ་ནས་ནི། །ཨོཾ་མ་ཧཱ་ཀཱ་ལ་ཧཱུྃ་ཕཊ྄། །ཅེས་པའི་སྔགས་ནི་ཅི་ནུས་སུ། །མན་ངག་བཞིན་དུ་བཟླས་པར་བྱ། །སྐྱོ་ན་གཏོར་མ་བྱིན་བརླབས་ཏེ། །རང་སྔགས་ཀྱིས་ནི་བསྔོ་བར་བྱ། །དེ་ནས་ལེགས་མཆོད་དེ་ཉིད་ཀྱི། །རྐང་པ་བརྒྱད་པས་བསྟོད་བྱས་ལ། ཞི་རྒྱས་དབང་དང་མངོན་སྤྱོད་ཀྱི། །ལས་རྣམས་གང་ཡིན་དེ་བཅོལ་བྱ། །དེ་ནས་ཡེ་ཤེས་གཤེགས་སུ་གསོལ། །དམ་ཚིག་རང་ལ་བསྡུ་བར་བྱ། །དེ་ལྟར་བློ་ལྡན་སྔགས་པ་ཡིས། །ཇི་སྲིད་མཚན་མ་མ་བྱུང་གི །བར་དུ་འབད་དེ་བསྒྲུབ་པར་བྱ། །མཚན་མ་བྱུང་ནས་བླ་མ་ཡི། །མན་ངག་བཞིན་དུ་ལས་ལ་སྦྱར། །བླ་མའི་གསུང་གི་རྗེས་སུ་འབྲངས་ནས་བདག་གིས་འདིར། །ནག་པོ་ཆེན་པོའི་སྒྲུབ་པའི་རིམ་པ་བྲིས་པ་ལས། །བསོད་ནམས་ཐོབ་པ་དེས་ནི་འགྲོ་བ་མ་ལུས་པ། །བགེགས་སོགས་མྱུར་དུ་ཞི་ནས་ཐུབ་དབང་མྱུར་ཐོབ་ཤོག །དཔལ་ནག་པོ་ཆེན་པོ་བྱ་རོག་ཅན་གྱི་སྒྲུབ་ཐབས། །སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ།། ཞུས་སོ། །