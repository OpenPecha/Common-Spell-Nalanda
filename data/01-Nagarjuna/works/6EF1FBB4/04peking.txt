༄༅། །འཕགས་མ་དུག་སེལ་བའི་སྒྲུབ་ཐབས།༄༅༅། །རྒྱ་གར་སྐད་དུ། ཨཱརྱ་ཛང་གུ་ལཱི་སཱ་དྷ་ནཾ། བོད་སྐད་དུ། འཕགས་མ་དུག་སེལ་མའི་སྒྲུབ་ཐབས། འཕགས་མ་དུག་སེལ་མ་ལ་ཕྱག་འཚལ་ལོ། །སྔོན་དུ་བསྟན་པའི་ཆོ་ག་ཉིད། །རང་སྙིང་དམར་པོ་དཀྱིལ་འཁོར་ལ། །ཛཱཾ་གི་ཡེ་ཤེས་ལས་རྫོགས་པའི། །དུག་སེལ་ཞེས་བྱའི་རིམ་པ་ནི། །སེར་པོའི་གདེངས་ཀ་བདུན་གདེངས་ཤིང་། །འབར་ཞིང་གཡོ་བའི་ནོར་བུས་བརྒྱན། །ཞལ་གསུམ་དང་ནི་ཕྱག་གསུམ་སྟེ། །གཞོན་ནུ་མ་ཡི་ཕྱག་གསུམ་འབར། །ཁྲོས་པ་དང་བཅས་དགོད་པ་ཉིད། །སྦྲུལ་གྱི་རྒྱན་གྱིས་སྐ་རགས་བྱས། །ཕྱག་དྲུག་རོལ་པས་གནོན་པ་སྟེ། །མི་བསྐྱོད་དབུ་ལ་ཉེ་བར་བཞུགས། །གཡས་ཀྱི་ཕྱག་ན་རྡོ་རྗེ་སྟེ། །གཉིས་པ་དག་ནི་རལ་གྲི་འཕྱར། །གསུམ་པ་གར་ཚུལ་མདའ་བསྣམས་པ། །གཡོན་ན་སྡིགས་མཛུབ་ཞགས་པ་སྟེ། །གཉིས་པ་དག་ན་མེ་ཏོག་གོ། །གསུམ་པའི་ཕྱག་ན་གཞུ་བསྣམས་སོ། །མེ་ཏོག་གིས་བརྒྱན་སྐ་རགས་ཏེ། །པདྨའི་གདན་གནས་གསེར་གྱི་མདོག །འོད་ནི་དམར་པོའི་དཀྱིལ་འཁོར་རོ། །དབང་པོའི་གཞུ་ནི་འཕྲོ་ཞིང་སྦྲུལ། །འབར་བས་ཡོངས་བསྐོར་གོས་ཀྱིས་གཡོགས། །སངས་རྒྱས་གཟུགས་ནི་འཕྲོ་བ་སྟེ། །ཟླ་བུམ་རང་གི་ཕྱག་ནའོ། །དུག་གིས་བརྒྱལ་བ་དབང་བསྐུར་ཞིང་། །ཛཱཾ་གིས་ཁ་ནི་བརྒྱན་པ་བསྒོམ། །དུག་ནི་མེད་ན་སྐུ་གསུམ་གྱི། །དུག་སེལ་རྟག་ཏུ་བསྒོམ་པར་བྱ། །དེ་ལྟར་འདི་ཡིས་བསྒོམས་བཞིན་པ། །རིང་པོར་མི་ཐོགས་བྱང་ཆུབ་འཐོབ། །ལག་པ་གཉིས་ཀྱིས་སྦྲུལ་གྱི་གདེངས་ཀའི་རྣམ་པ་ཡིས། སྤྱི་བོར་གདེངས་ཀ་གདུགས་ལྟ་བུར་བྱས་པ་ནི་དུག་སེལ་མའི་ཕྱག་རྒྱ་སྟེ། སྔགས་བཟླས་པ་བྱའོ། །ཨོཾ་ན་མཿ་ཤ་ར་བ་ར་ཀུ་མཱ་རཱི་ཡེ་ཙུར་ཙ་ཙཱ་ལ་ཡ་ཙུརྩ་ལ་ཡ། སཾ་གྷ་ཊ་ནི་མཏྟ་མ་ཏཾ་གྱི་ཧངྦིདྡྷེ་ཨ་ཧེ། ཨཾ་ཛཿ་སྭཱ་ཧཱ། འཕགས་པ་དུག་སེལ་མའི་སྒྲུབ་ཐབས་རྫོགས་སོ།། །།