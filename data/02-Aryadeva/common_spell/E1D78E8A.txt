༄༅། །​རྒྱུད་ཀྱི་རྒྱལ་པོ་དཔལ་གདན་བཞི་པ་ཞེས་བྱ་བའི་དཀྱིལ་འཁོར་གྱི་ཆོ་ག་སྙིང་པོ་མདོར་བསགས་པ།༄༅༅། །​རྒྱ་གར་སྐད་དུ། ཤྲཱི་ཙ་ཏུཿཔཱི་ཋ་ཏནྟྲ་རཱ་ཛ་སྱ་མཎྜ་ལོ་པཱ་ཡི་ཀ་བི་དྷི་པཎྜི་སཱ་ར་ས་མུ་ཙྪ་ཡ་ནཱ་མ། བོད་སྐད་དུ། རྒྱུད་ཀྱི་རྒྱལ་པོ་དཔལ་གདན་བཞི་པ་ཞེས་བྱ་བའི་དཀྱིལ་འཁོར་གྱི་ཆོ་ག་སྙིང་པོ་མདོར་བསགས་པ་ཞེས་བྱ་བ། བཅོམ་ལྡན་འདས་འཕགས་པ་སྤྱན་རས་གཟིགས་དབང་ཕྱུག་ལ་ཕྱག་འཚལ་ལོ། །​ཡི་གེ་བཞི་པ་སྔོན་འགྲོ་བའི། །​ཀླུ་སྒྲུབ་ལ་ནི་ཐོག་མར་འདུད། །​ཤིན་ཏུ་གབ་ཅིང་གསང་བ་ཡི། །​སངས་རྒྱས་གསུང་ལ་བདག་ཕྱག་འཚལ། །​གསང་བའི་མཆོག་ནི་འདི་དག་ལས། །​སྦྲང་རྩི་གནས་འགྱུར་པདྨ་ལས། །​རེག་པའི་ཡེ་ཤེས་དེ་ཁོ་ན། །​དང་པོའི་ཆོས་ལ་བདག་འདུད་དོ། །​ཨཱ་ལིའི་ཡེ་ཤེས་འདམ་སྐྱེས་སུ། །​རྡོ་རྗེ་སེམས་ཀྱི་གདམས་པ་ལས། །​སྦྲང་རྩི་བདུད་རྩིའི་རོ་མྱོང་བ། །​གསུང་གཉིས་པ་ལ་བདག་ཕྱག་འཚལ། །​ཁྲོ་དང་ང་རྒྱལ་ལ་སོགས་མེད། །​ཀུན་དུ་ཡེ་ཤེས་ཀྱིས་བསྐུལ་བ། །​གསུང་གསུམ་པ་ལ་བདག་འདུད་དོ། །​གང་ཡང་ཐེག་པ་གསུམ་མཆོག་གཙོས། །​སེམས་ཅན་འཆི་མེད་ཉིད་སྨོས་པ། །​སངས་རྒྱས་གསུང་ལ་བདག་ཕྱག་འཚལ། །​འབུམ་ཕྲག་དག་ནི་བཅུ་དང་བརྒྱད། །​གཅིག་ནས་གཅིག་བརྒྱུད་མཐོང་བ་ལས། །​རྣལ་འབྱོར་བསྟན་བཅོས་དམ་པ་སྟེ། །​ཕྱི་རོལ་བསྟན་བཅོས་སུན་འབྱིན་ཡིན། །​སྡེབ་སྦྱོར་དང་ནི་ཚད་མ་མེད། །​སྒྲ་ཡི་མཚན་ཉིད་རྣམ་པར་སྤངས། །​ཡེ་ཤེས་ཅན་གྱི་རྣལ་འབྱོར་ཚིག །​ཐམས་ཅད་རྣལ་འབྱོར་བསྟན་བཅོས་ཡིན། །​ལུས་ཅན་རྨི་ལམ་ཆུ་བུར་དང་། །​གར་གྱི་གནས་དང་མཚུངས་འདྲ་བའི། །​རྨོངས་དང་གཏི་མུག་འཕེལ་བྱེད་པ། །​ཕྱི་རོལ་བསྟན་བཅོས་ཅི་ཞིག་བྱ། །​སྙིང་པོ་སྙིང་པོ་ཞེས་བྱའི་ཆོས། །​དག་པའི་ལམ་ནི་ངེས་པར་སྤྱད། །​དག་པའི་ཆོས་ནི་དམིགས་པ་ལས། །​དག་པའི་ལུས་འགྱུར་ཐེ་ཚོམ་མེད། །​གཉིས་མེད་ཤིང་རྟར་ཞུགས་ནས་ནི། །​ཐེག་ལེའི་གོ་ཆས་གོ་བགོས་ནས། །​དེ་ཉིད་མདའ་ཡིས་བསྣུ་ན་ན་ནི། །​འཁོར་བའི་གཡུལ་ནི་འཇོམས་པར་འགྱུར། །​དོན་ལ་བསྟེན་པའི་བསྟན་བཅོས་ནི། །​གཅིག་ནས་གཅིག་ཏུ་བསླབ་པ་སྟེ། །​ཤིན་ཏུ་གབ་ཅིང་གསང་བའི་དོན། །​བརྡ་ཡི་སྐད་ཀྱིས་བཤད་པ་ཡིན། །​གདན་བཞི་པ་ཞེས་བྱ་བའི་རྒྱུད། །​སྟོང་ཕྲག་བཅུ་གཉིས་རབ་རྒྱས་ལས། །​དེ་ཉིད་སྦྱོར་པ་རྙེད་ནས་ནི། །​དཀྱིལ་འཁོར་ཆོ་ག་བསྟན་པ་ཡིན། །​བཅུ་དང་བརྒྱད་དུ་ཕྱེ་བ་ཡིས། །​ལུས་ཅན་འཁོར་བར་རྣམ་རོལ་ཏེ། །​ཞི་དང་རྒྱས་དང་དབང་དང་དགུག །​བསྐྲད་པ་དང་ནི་བཅིངས་སོགས་ཀྱི། །​སྔགས་གྲུབ་པ་དང་སྦྱིན་སྲེག་སོགས། །​དཀྱིལ་འཁོར་མཚན་ཉིད་མཚོན་པར་བྱ། །​སློབ་མ་བཟང་ལ་སློབ་དཔོན་ནི། །​རྣལ་འབྱོར་གསང་ལ་རབ་ཏུ་གུས། །​དུལ་བས་ལེགས་པར་བརྟགས་ནས་ནི། །​དཀྱིལ་འཁོར་དེ་ཉིད་བྲི་བར་བྱ། །​སློབ་མ་བརྟག་པ་ལ་འཇུག་པའི་ཆོ་ག་སྟེ་དང་པོའོ།། །​།དང་པོར་རེ་ཞིག་སློབ་དཔོན་གྱིས། །​སྔོན་དུ་བསྙེན་པ་ལ་སོགས་བྱ། །​ཡིད་དང་མཐུན་པའི་ས་ཕྱོགས་སུ། །​བདེ་བའི་སྟན་ལ་འདུག་ནས་ནི། །​ལག་གཡས་ཉི་མའི་དཀྱིལ་འཁོར་ལ། །​དབུས་སུ་དབྱངས་ཡིག་དང་པོ་བསམ། །​གཡོན་དུ་ཟླ་བའི་དབུས་གནས་པར། །​བདུད་རྩིའི་ཡི་གེས་མཛེས་པར་བྱ། །​དཀར་པོ་དུད་པ་དུང་དང་ནི། །​པདྨ་གཡས་ཀྱི་སོར་མོ་ལའོ། །​གི་ཝང་དྲི་གསུམ་འཇིགས་པ་དང་། །​ས་ཡི་གདུགས་ནི་གཡོན་ལ་དགོད། །​ཡེ་ཤེས་རྣམ་ཤེས་མཐེ་བོང་གཉིས། །​ལག་སོགས་ལས་ནི་བྱེད་པ་མོ། །​དཀར་པོས་བསྡིགས་ཤིང་རེངས་པར་བྱེད། །​དུད་པས་བསྐྱོད་ཅིང་འབྱེད་པ་སྟེ། །​དུང་གིས་ཐམས་ཅད་འགུགས་པར་འགྱུར། །​པདྨས་སྦོད་ཅིང་སྐྲོད་པར་བྱེད། །​གི་ཝང་སྡང་བ་འཇོམས་པ་སྟེ། །​དྲི་མ་གསུམ་གྱིས་ལྟུང་བར་འགྱུར། །​འཇིགས་པས་གསོད་པར་རབ་ཏུ་བཤད། །​ས་གདུགས་ལས་ཀུན་བྱེད་པ་ཡིན། །​ཨཱ་ལི་ཞེས་བྱའི་ཕྱག་རྒྱ་དང་། །​ས་བོན་བརྒྱད་ཀྱིས་བསྐུལ་བྱ་སྟེ། །​རྡོ་རྗེ་མཆོག་ཏུ་འབར་བའི་འོད། །​མེ་ཡི་ས་བོན་སྟེང་སྒོར་དགོད། །​ས་ཡི་མིག་ལ་བསམ་པར་བྱའོ། །​ནམ་མཁའ་རྣ་བ་སྣ་དག་ལ། །​བདུད་རྩི་ཆུ་ཡི་ས་བོན་ནི། །​དཀར་པོ་ལྕེ་ལ་ཀུན་དུ་བསམ། །​སྡེ་ཚན་བརྒྱད་པའི་གསུམ་པ་ཡིས། །​རྩ་བ་ཡིས་ནི་སྟེང་དུ་བཙིར། །​ར་ནི་གསུམ་པ་ཉིད་ཡིན་ཏེ། །​འོག་ཏུ་རླུང་སྦྱར་བཞི་པའོ། །​སྒྲ་དང་གཞོན་ནུ་ཐིག་ལེ་ཅན། །​ཡི་གེ་བཞི་པའི་མིང་ཅན་ཏེ། །​ཆུ་སྟེ་གཏི་མུག་མགྲིན་པར་རོ། །​ཉོན་མོངས་པ་ནི་ནམ་འཚོད་དགོད། །​སྙིང་གར་རླུང་གིས་བསྐྱོད་པར་བྱ། །​ལྟ་བར་མེ་སྟེ་དེ་བཞིན་ཕྱུགས། །​ཡི་གེའི་དགོད་པས་བཀོད་ནས་ནི། །​ས་བོན་ལས་ནི་ལྷ་ཡི་ཚུལ། །​ཟླ་བའི་དཀྱིལ་འཁོར་དབུས་གནས་པའི། །​རྡོ་རྗེ་སེམས་དཔའ་བསམ་པར་བྱ། །​པདྨའི་གདན་ལ་བཞུགས་པ་སྟེ། །​གངས་དང་ཀུན་ད་ལྟ་བུའི་འོད། །​ཕྱག་གཉིས་སེམས་དཔའི་སྐྱིལ་མོ་ཀྲུང་། །​སངས་རྒྱས་ལྔ་ཡི་ཅོད་པན་ཅན། །​རྡོ་རྗེ་སྙིང་གར་བཟུང་ནས་ནི། །​གཡོན་གྱི་དྲིལ་བུ་དཀུ་རུ་བརྟེན། །​སྐུ་ལ་རྒྱན་རྣམས་ཐམས་ཅད་དང་། །​ཤིན་ཏུ་མཛེས་པའི་ན་བཟའ་ཀླུབས། །​འོད་ཟེར་སྣ་ཚོགས་འབར་བ་ཅན། །​རྡོ་རྗེ་སེམས་དཔའ་བདག་ཅེས་བརྗོད། །​རང་གི་ཡེ་ཤེས་ས་བོན་ནི། །​སྒྲ་དང་ཐིག་ལེར་ཡང་དག་བཅས། །​ཕྱག་འཚལ་བསྲེག་པའི་མཐའ་ཅན་ཏེ། །​འབུམ་ཕྲག་གསུམ་བཟླས་སྔར་བསྙེན་བྱ། །​རྣལ་འབྱོར་མ་ནི་བརྒྱད་པོ་དག །​ཁྲི་ཕྲག་བཞིར་ནི་བསྙེན་པ་བྱ། །​སྦོམ་མོ་ཁྲོ་གཉེར་ལ་སོགས་པ། །​ཉི་ཤུ་སྟོང་ཕྲག་ལྔ་རུ་བཟླས། །​ཕྱི་རོལ་གནས་ཀྱི་འཇིག་རྟེན་པ། །​རྒྱལ་དབང་དངོས་གྲུབ་ཤིན་ཏུ་དྲག །​སྟོང་ཕྲག་གསུམ་དུ་བཟླས་ནས་ནི། །​ཀུན་ནས་ཀུན་དུ་འགྲུབ་པར་འགྱུར། །​སྔོན་དུ་བསྙེན་པས་འགྲུབ་འགྱུར་ཏེ། །​མ་བསྙེན་པ་ནི་དཀྱིལ་འཁོར་མིན། །​སྔགས་དང་རྣལ་འབྱོར་དེ་དག་གིས། །​རིམ་གྱིས་བྱིན་གྱིས་རློབ་པར་འགྱུར། །​སྔོན་དུ་བསྙེན་པས་ལྷ་མཉེས་པར་བྱ་བའི་ཆོ་ག་སྟེ་གཉིས་པའོ།། །​།དེ་ནས་བརྟན་དང་གཡོ་ལ་སོགས། །​སྔགས་བསྙེན་པ་ལ་འབད་པ་ཡིས། །​དེ་མ་ཐག་ཏུ་འབེབས་གྱུར་པ། །​སྔགས་ནི་ཡང་དག་བསྟན་པ་སྟེ། །​ཨོཾ་བཛྲ་ཨཱ་བེ་ཤ་ཛཿ། གལ་ཏེ་སངས་རྒྱས་སོགས་འདོན་ན། །​འབུམ་ཕྲག་གསུམ་གྱིས་བསྒྲུབ་པར་བྱ། །​ཨོཾ་ཧི་ལི་ཧི་ལི་ཧཱུཾ་ཛཿ། འབུམ་ཕྲག་གསུམ་གྱིས་འགྲུབ་འགྱུར་བས། །​སྐྱེས་པ་ལ་སོགས་མཐོང་བས་འབེབས། །​ཨོཾ་མཱ་ཏ་ལི་ཧཱུཾ་ཕཊ། འབུམ་ཕྲག་གསུམ་གྱིས་འགྲུབ་འགྱུར་ཏེ། །​འདི་ནི་ཐོས་པས་འདེབས་པར་བྱའོ། །​ཨོཾ་མཱ་ཏ་ལི་ཙི་ཏ་ཙ་ལི་ཏེ་ཧཱུཾ་ཧཱུཾ་ཕཊ། འབུམ་ཕྲག་གཅིག་ཏུ་བཟླས་ན་ནི། །​སྒྲུབ་པོས་སྐྱེས་སོགས་རིང་ནས་འབེབས། །​ཨོཾ་བཏྟཱ་ལི་བཏྟཱ་ལི་ཧཱུཾ་ཕཊ། སྔོན་དུ་འབུམ་ཕྲག་གསུམ་དུ་ནི། །​སྔགས་པས་བསྙེན་པ་བྱས་ནས་ནི། །​མིང་ནས་བརྗོད་པ་ཙམ་གྱིས་ཀྱང་། །​གསང་སྔགས་ལྷ་ཀུན་འབེབས་པར་འགྱུར། །​ཨོཾ་བཏྟཱ་ལི་བཏྟཱ་ལི་ཧཱུཾ་ཕཊ། སྔགས་པས་འབུམ་ཕྲག་གཅིག་ཏུ་ནི། །​སྔོན་དུ་བསྙེན་པ་བྱས་གྱུར་ན། །​ཆུ་དང་གསེག་མ་རྡོ་དང་ནི། །​ཤིང་རྣམས་ཀྱང་ནི་འབེབས་པར་འགྱུར། །​དཀྱིལ་འཁོར་མཆོག་གི་སློབ་དཔོན་གྱིས། །​སྔོན་དུ་བསྙེན་པ་ལ་འབད་ནས། །​དེ་ནས་དཀྱིལ་འཁོར་དེ་ཉིད་ནི། །​ཤིན་ཏུ་དུལ་བས་བརྟག་པར་བྱ། །​ལྷ་ནི་མཉེས་པར་མ་བྱས་ན། །​བདག་ཉིད་རྣམ་པར་སུན་འབྱིན་ཡིན། །​ལག་ཏུ་རྡོ་རྗེ་དྲིལ་ཐོགས་པའི། །​རྡོ་རྗེ་སེམས་སོགས་རྣལ་འབྱོར་གྱིས། །​སྣ་ཚོགས་རྩེ་མོར་བསྐོར་བ་ཡི། །​རླུང་གི་དཀྱིལ་འཁོར་བསམ་པར་བྱ། །​སྙིང་གར་རླུང་དང་རླུང་སྦྱར་ཏེ། །​རླུང་གི་ས་བོན་གྱིས་བསྐྱོད་བྱ། །​རྡོ་རྗེ་རྩེ་མོར་ཡེ་ཤེས་ཀྱིས། །​ས་བོན་བསམས་ཏེ་སྙིང་གར་བསྐུལ། །​སེང་གེ་མོ་ཡི་གཟུགས་བསམས་ལ། །​དྲག་པོ་ཧཱུཾ་གིས་འཕང་པར་བྱ། །​སྔོན་གྱི་སྔགས་ཀྱི་སྦྱོར་བ་ཡིས། །​ཆུ་དང་བཅས་པའི་མེ་ཏོག་རྡེབ། །​མཆོག་དང་བར་མ་ཐ་མ་ཡི། །​སྐྱེས་བུའི་བྱེ་བྲག་དག་གིས་སོ། །​ཨོཾ་ར་མ་ར་མ་ཧོ་ཧོ་ཧོ་ཨ་ཨ་ཨ་ཕཊ། རྣལ་འབྱོར་སྔགས་དང་དབང་བསྐུར་ལ། །​གལ་ཏེ་འབེབས་པར་གདོན་ཟ་ན། །​སྔགས་ཀྱི་སྦྱོར་བ་འདི་ཡིས་ནི། །​དེ་མ་ཐག་ཏུ་འབེབས་འགྱུར་ཏེ། །​དེ་ཉིད་འདི་ཡིས་ཕབ་པ་དག །​སྐྱེས་བུ་དམ་ཚིག་ཅན་ཞེས་བྱ། །​སྒྲུབ་པོ་སྐལ་བ་མེད་པ་ཡིས། །​སྐལ་བ་དམན་པའི་མི་རྣམས་ནི། །​མཚན་ཉིད་བརྟག་པར་བྱ་པ་ལ། །​དེ་ནས་སྨན་ནི་བཤད་པར་བྱ། །​སྔོན་དུ་སྡིག་པ་མང་སྤྱད་ལ། །​ལྷ་རྣམས་དགོངས་པར་མི་འགྱུར་ནའང་། །​གསང་སྔགས་འདི་དག་བདུག་པ་ཡིས། །​དེ་ཡི་མོད་ལ་འབེབས་པར་འགྱུར། །​ར་ནི་རོག་པོའི་ཡན་ལག་ལྔ། །​རྣལ་འབྱོར་པ་ཡིས་བཟུང་ནས་ནི། །​ཆུ་དང་མེ་དང་རླུང་གི་ནི། །​ཇི་བཞིན་གནས་སུ་བཟླས་ནས་ཀྱང་། །​སྙིང་གར་ཡེ་ཤེས་ས་བོན་ནི། །​བདུན་པའི་བདུན་པར་སྦྱར་བྱས་ལ། །​གུ་གུལ་ཆེ་དང་མར་ནག་ཆེ། །​ཆ་ནི་མཉམ་པོར་བྱས་ནས་ཀྱང་། །​སྨན་བདུན་དང་ནི་ལྡན་པ་ཡི། །​བདུད་རྩིའི་ཆུ་ནི་གུ་གུལ་བཅས། །​རྡོ་རྗེའི་ས་བོན་བཟླས་ནས་སུ། །​མཆོད་པའི་དུས་སུ་བདུག་པར་བྱ། །​འདི་ཡི་དྲི་ནི་བསྣམས་ཙམ་གྱིས། །​དེ་ཡི་མོད་ལ་འབེབས་པར་འགྱུར། །​ཁྲོ་ཏི་ཀ་དང་ཛོ་ཏི་ཀ །​ལྕགས་ཀྱུ་ལྔ་དང་སྦྱར་བར་བྱ། །​སྨྱོ་བྱེད་ལ་སོགས་རྣམ་པ་ལྔ། །​ཆ་ནི་མཉམ་པོར་སྦྱར་བར་བྱ། །​མར་ནག་ཆེན་པོས་བསྒོས་ནས་སུ། །​བདུད་རྩིའི་ཆུ་དང་བསྲེས་པ་དག །​ལྕེ་ཡི་དབང་པོས་མྱངས་ན་ནི། །​དེ་ཡི་མོད་ལ་འབེབས་འགྱུར་ཞིང་། །​དམན་དང་མཆོག་གི་སེམས་ཅན་ལ། །​རབ་ཏུ་སྦྱོར་བས་ཆོས་སྟོན་འགྱུར། །​ཤིན་ཏུ་བརྟགས་པའི་སློབ་མ་ལ། །​སློབ་དཔོན་གྱིས་ནི་དཀྱིལ་འཁོར་འདྲི། །​དཀོན་མཆོག་གསུམ་ལ་སྐྱབས་སོང་ཞིང་། །​ལུས་སོགས་རང་བཞིན་དག་པར་ལྡན། །​འཇམ་ཞིང་སྙན་པར་སྨྲ་བ་དང་། །​སྙིང་རྗེ་ལ་སོགས་ཕན་སེམས་ལྡན། །​ཉན་དང་ཐོས་སོགས་ལྷག་པར་དང་། །​སྦྱིན་སོགས་དགེ་བའི་ལས་ལ་དགའ། །​ཐེག་པ་ཆེ་ལ་མངོན་པར་བརྩོན། །​གསང་བའི་ཆོས་ལ་དད་པར་ལྡན། །​རྟག་པར་རྒྱུན་དུ་བླ་མ་གུས། །​དེ་འདྲའི་སློབ་མ་ཡོངས་སུ་བཟུང་། །​དབབ་པ་ཐམས་ཅད་ཀྱི་སློབ་མ་ཡོངས་སུ་བརྟག་པའི་ཆོ་ག་སྟེ་གསུམ་པའོ།། །​།དེ་ནས་དངོས་གྲུབ་ཀུན་འགྲུབ་པའི། །​དཀྱིལ་འཁོར་ཆོ་ག་བཤད་པར་བྱ། །​སྙིང་རྗེ་ཕན་པའི་སེམས་ཀྱིས་ནི། །​དང་པོར་ས་གཞི་ཡོངས་སུ་བཟུང་། །​ཡིད་ནི་དགའ་བའི་ས་ཕྱོགས་ཏེ། །​མ་དག་པ་ནི་སྤང་བར་བྱ། །​དག་པའི་ས་ཕྱོགས་བཟུང་ནས་སུ། །​བློ་ལྡན་དེར་ནི་དཀྱིལ་འཁོར་བརྩམ། །​བླ་རེ་དག་ནི་བྲེས་ནས་སུ། །​སྣ་ཚོགས་གོས་བཟང་དཔྱང་བར་བྱ། །​གདུགས་དང་རྒྱལ་མཚན་ལ་སོགས་པས། །​གནས་དང་གནས་སུ་བརྒྱན་པར་བྱ། །​རྒྱལ་བ་ལ་སོགས་མཆོག་གིས་ནི། །​ས་ནི་ཡོངས་སུ་འཛིན་ལ་བརྩོན། །​ཀུན་ནས་གྲུ་བཞི་པ་རུ་ནི། །​དྲི་ཡི་ཆུས་ནི་བྱུག་པར་བྱ། །​དཀར་དང་སེར་སོགས་ཕྱེ་མ་ཡིས། །​པདྨ་འདབ་བརྒྱད་བྲིས་ནས་སུ། །​ལས་ཀུན་བྱེད་པ་ཞེས་བྱ་བའི། །​བུམ་པ་དེ་ཡི་དབུས་སུ་བཞག །​ཁ་དོག་ལྔ་ཡི་སྐུད་པ་ནི། །​ཤར་གྱི་འདབ་མར་གཞག་པར་བྱ། །​ལྷོ་རུ་རྡོ་རྗེ་གཞག་བྱ་སྟེ། །​བྱང་དུ་དྲིལ་བུ་དགོད་པར་བྱ། །​བདུད་རྩི་ལྔ་ཡི་དུང་ཆོས་ནི། །​ནུབ་ཀྱི་འདབ་མར་དགོད་པར་བྱ། །​ཚོན་སྣ་ལྔ་ཡི་ས་དག་ནི། །​མཚམས་དང་པདྨའི་ལྟེ་བར་གཞག །​རྡོ་རྗེ་མཁའ་འགྲོར་བདག་བསྒོམས་ནས། །​བྱང་ཆུབ་ཡན་ལག་ཆོ་ག་བྱ། །​དྲི་དང་མེ་ཏོག་བདུག་པ་དང་། །​ལྷ་བཤོས་གཏོར་མར་བཅས་པ་ཡིས། །​དེར་ནི་མཆོད་པས་མཉེས་པར་བྱ། །​ས་ནི་བཟུང་བའི་མཚན་ཉིད་དོ། །​རྡོ་རྗེ་ཁུ་ཚུར་གཉིས་བཅིངས་ཏེ། །​ནུ་མའི་སྟེང་དུ་བཟུང་ནས་སུ། །​དེ་ནས་སར་ནི་ཞུགས་ནས་ཀྱང་། །​ཐམས་ཅད་ཀུན་དུ་ཤེས་པར་བྱ། །​ཨོཾ་གང་སུ་བའི་སྔགས་དང་ཕྱག་རྒྱའོ། །​དེ་ནས་རྡོ་རྗེ་དྲིལ་བུ་ཡི། །​ཡེ་ཤེས་འོག་ནས་གསུངས་མཚན་ཉིད། །​རྡོ་རྗེ་དྲིལ་བུ་བཟུང་ནས་ཀྱང་། །​མཉམ་པར་གཞག་པས་འཕང་བར་བྱ། །​བུམ་པའི་ཆུ་ལས་བསྐྱེད་པ་ཡི། །​རྡོ་རྗེ་མཁའ་འགྲོ་མ་བསམ་བྱ། །​གཟུགས་མཛེས་ཤིན་ཏུ་རྫོགས་པ་སྟེ། །​པདྨའི་གདན་ལ་བཞུགས་ནས་སུ། །​རྡོ་རྗེ་དྲིལ་བུ་ཕྱག་ན་བསྣམས། །​འོད་ཟེར་དཀར་པོ་ཤིན་ཏུ་གསལ། །​རྫས་རྣམས་ཐམས་ཅད་ལྡན་པ་ཡིས། །​ཀུན་དུ་རྒྱ་ཆེར་མཆོད་པར་བྱ། །​ཁུ་ཚུར་གཉིས་ནི་བཅིངས་ནས་སུ། །​དཀར་པོ་གི་ཝང་བསྒྲེང་བར་བྱ། །​གཉིས་ཀྱི་རྩེ་མོ་ཅུང་ཟད་དགུག །​ཕྱག་རྒྱ་འདི་ནི་སྙིང་གར་བསྟན། །​ཨོཾ་ཨཱཿསྭཱ་ཧཱ། སྙིང་པོའི་སྔགས་དང་ཕྱག་རྒྱའོ། །​རྡོ་རྗེ་རྩེ་མོར་རེག་ནས་ནི། །​བུམ་པར་བརྒྱ་རྩ་བརྒྱད་དུ་བཟླས། །​སངས་རྒྱས་ལྔ་ཡི་ས་བོན་གྱིས། །​སྐུད་པ་ལྔ་ལ་བསང་གཏོར་བྱ། །​སེང་གེའི་ས་བོན་བརྩེགས་པ་ཡིས། །​ཚོན་རྩི་ཐམས་ཅད་བསང་བར་བྱ། །​ཨོཾ་སྨྼྻུཾ་སྭཱ་ཧཱ།གནས་དེ་ཉིད་དུ་རྣལ་འབྱོར་མ། །​སྦྱིན་མིན་གཏོར་མ་སྔོན་འགྲོ་བས། །​ཕྱོགས་བརྒྱད་ཀྱི་ནི་གནས་རྣམས་སུ། །​ཉེ་བར་སྤྱད་པའི་གཏོར་མ་སྦྱིན། །​སྔོན་གྱི་སྔགས་ཀྱིས་ཇི་བཞིན་དུ། །​ས་ནི་ཡོངས་སུ་བཟུང་ནས་སུ། །​ཚོན་གྱི་བཟོ་ཡི་ལས་བྱེད་རྣམས། །​དམ་ཚིག་བསླབ་པ་སྦྱིན་པར་བྱ། །​ཐམས་ཅད་ཀུན་ནས་བསྡུས་ནས་སུ། །​བུམ་སོགས་ལྷོ་ཡི་ཕྱོགས་སུ་བཞག །​སླར་ཡང་དྲི་ཡིས་བྱུག་ནས་ནི། །​ཐིག་སྐུད་དག་ནི་བྲི་བར་བྱ། །​ས་ཡོངས་སུ་བཟུང་བའི་ཆོ་ག་སྟེ་བཞི་པའོ།། །​།ཚོན་རྩི་ལྔ་ཡིས་བསྒོས་པ་ཡི། །​དགུ་ཡི་བདག་ཉིད་སར་པ་ལྔ། །​ཐིག་གདབ་པ་ཡི་ཁྱད་པར་དག །​སློབ་དཔོན་གྱིས་ནི་ལེགས་བརྟགས་ཏེ། །​ས་ཡི་དབུས་དང་ཕྱོགས་བརྒྱད་དུ། །​ཐིག་ལེ་མཚན་མ་དགོད་པར་བྱ། །​སློབ་མ་བྱང་གི་ཆར་གནས་ལ། །​བླ་མས་ལྷོ་ཡི་ཕྱོགས་ཆ་མནན། །​ཐིག་སྐུད་ཁ་བརྒྱད་བཏབ་ནས་སུ། །​དེ་ཡི་འོག་ཏུ་གྲུ་བཞི་བྱ། །​ཀུན་ནས་ཐམས་ཅད་ཡོངས་རྫོགས་ནས། །​དེ་ཡི་དཀྱིལ་འཁོར་དབུས་སུ་ནི། །​ཆ་ལྔ་ནང་གི་ཆ་གསུམ་བགོ། །​གཅིག་ནི་དེ་ཡི་ཕྱི་རོལ་དུ། །​ནང་ལ་སོགས་པ་བསྐོར་ནས་ནི། །​ཕྱི་རོལ་རྣལ་འབྱོར་མ་ཡི་གནས། །​སྙིང་པོའི་དཀྱིལ་འཁོར་རེའུ་མིག་དགུ། །​རྡོ་རྗེའི་ཀ་བས་ཉེ་བར་བརྒྱན། །​སྣ་ཚོགས་རྡོ་རྗེ་རྣམ་པ་བཞི། །​སྙིང་པོའི་གྲུ་བཞིར་བྲི་བར་བྱ། །​སྒོ་ནི་ཀུན་ནས་གྲུ་བཞི་པར། །​ཆ་ལྔར་བགོས་པའི་ཆ་ཚད་བྱ། །​སྒོ་ནི་བཞི་ཆར་བགོས་པ་ལ། །​ལྷ་མོ་ཡི་ནི་ཁ་ཁྱེར་བྱ། །​སྒོ་ཡི་བརྒྱད་ཀྱི་ཆ་ཡིས་ནི། །​རྡུལ་ཚོན་ཀུན་གྱི་གནས་སུ་བྱ། །​དྲ་བ་དྲ་ཕྱེད་གྲུ་བཞི་པར། །​སྟེང་དུ་རི་མོ་མཉམ་པོར་དགྱེ། །​སྙིང་པོ་རེའུ་མིག་དགུ་ཡི་ཆ། །​ཕྱོགས་ཀྱི་མདོག་ཏུ་དགང་བར་བྱ། །​རྡོ་རྗེ་ཡི་ནི་ཕྱི་རོལ་གནས། །​ཚོན་རྩི་དམར་པོས་དགང་བར་བྱ། །​དེ་ཡི་ཡང་ནི་ཕྱི་རོལ་ནས། །​ར་བ་ལྟར་ནི་དགྱེ་བར་བྱ། །​དེ་ཡི་ཕྱི་རོལ་གནས་རྣམས་ཀྱི། །​ས་ནི་ཇི་ལྟར་མཛེས་པར་བརྟགས། །​ལྷ་ཡི་གནས་རྣམས་ཐམས་ཅད་ནི། །​གསེར་བཙོས་པ་ཡི་མདོག་ཅན་ཡིན། །​གྲུ་བཞི་པ་ལ་སྒོ་བཞི་པ། །​རྟ་བབས་བཞིས་ནི་རྣམ་པར་ཀླུབས། །​རྡོ་རྗེའི་ཀ་བས་ཉེ་བར་བརྒྱན། །​རྣམ་པ་སྣ་ཚོགས་བྲི་བར་བྱ། །​གཡེར་ཀའི་དྲ་བའི་ཕྲེང་བ་དང་། །​དྲ་བ་དྲ་ཕྱེད་སོགས་པས་བསྐོར། །​མཚམས་བཞིར་ཟླ་བ་ཕྱེད་པ་ལ། །​རྡོ་རྗེ་ཡིས་ནི་མཛེས་པར་བྱ། །​སྒོ་རྣམས་སུ་ནི་བུམ་པ་ལ། །​གནས་པའི་རྒྱལ་མཚན་བསྒྲེང་བར་བྱ། །​ཤར་གྱི་སྒོར་ནི་པདྨ་ལ། །​སེང་གེས་མཚན་པ་བསྒྲེང་བྱ་སྟེ། །​བྱང་གི་སྒོར་ནི་རྨ་བྱ་ཡིས། །​མཚན་པ་དག་ནི་བསྒྲེང་བར་བྱ། །​པདྨ་ངང་པས་མཚན་པ་ཡི། །​རྒྱལ་མཚན་ནུབ་ཏུ་གཞག་པར་བྱ། །​པདྨ་ཆུ་སྲིན་གྱིས་མཚན་པ། །​དེ་བཞིན་ལྷོ་ཡི་ཕྱོགས་སུ་གཞག །​རྡོ་རྗེ་དང་བཅས་དྲང་པོ་རུ། །​གནས་དང་གནས་སུ་སྦྱར་བར་བྱ། །​དེ་ལྟར་དཀྱིལ་འཁོར་དེ་ཁོ་ན། །​སངས་རྒྱས་ཐམས་ཅད་ཀྱི་ནི་གནས། །​བུམ་པ་དག་ནི་བརྒྱད་པོ་ཡང་། །​ཕྱོགས་བརྒྱད་དག་ཏུ་གཞག་པར་བྱ། །​དྲི་ཡི་ཆུས་ནི་ཡོངས་བཀང་ཞིང་། །​ཤིང་ལོས་ཁ་ནི་བརྒྱན་པ་དག །​སྒོ་ཡི་ངོས་བརྒྱད་དག་དང་ནི། །​གཞན་ཡང་གྲྭ་བཞིར་གཞག་པར་བྱ། །​རྒྱལ་དང་བཀྲ་ཤིས་ཤར་སྒོར་ཏེ། །​དངོས་གྲུབ་རྫུ་འཕྲུལ་བྱང་དུའོ། །​རྒྱལ་དང་རྣམ་རྒྱལ་ནུབ་དུ་དགོད། །​གྲུབ་དང་འཇིགས་པ་ལྷོ་སྒོར་རོ། །​གྲུ་གང་བ་ནས་བརྩམས་ནས་སུ། །​ཇི་སྙེད་བཅུ་དྲུག་བར་དུ་བྱ། །​རྣལ་འབྱོར་པ་ཡིས་ས་མནན་པ། །​ཞི་རྒྱས་དབང་གི་དོན་གཉེར་ལ། །​དཀྱིལ་འཁོར་གྱི་ནི་ས་ཡི་ཆ། །​སློབ་དཔོན་གྱིས་ནི་སྔར་བསྙེན་བྱ། །​ཡེ་ཤེས་ཀྱི་སྐུད་པ་དང་། ཚོན་རྩི་སྦྱང་བ་དང་། བུམ་པ་གཞག་པའི་ཆོ་ག་སྟེ་ལྔ་པའོ།། །​།དེ་ནས་བདག་ཉིད་ཀྱི་ནི་ལུས། །​རྡོ་རྗེ་མཁའ་འགྲོ་མར་སྤྲུལ་ཏེ། །​གལ་ཏེ་འབྱོར་ན་སློབ་དཔོན་གྱིས། །​སྒོ་བཞིར་སློབ་མ་བཞི་གཞག་བྱ། །​མ་འབྱོར་ན་ནི་གཉིས་སུ་སྦྱར། །​མཐའ་མར་གཅིག་པུ་ཉིད་ཀྱིས་བརྟག །​དང་པོར་འཕེན་པའི་སྦྱོར་བ་ཡིས། །​བདུད་ལ་སོགས་པའི་སྡང་བ་བསྐྲད། །​ཉི་མས་རྡོ་རྗེ་གསོར་ནས་སུ། །​ཟླ་བས་དྲིལ་བུ་དཀྲོལ་ནས་ཀྱང་། །​བསྐོར་ཞིང་བསྐྱོད་པས་ངེས་པར་འཕང་། །​ཤར་སྒོར་ལྟ་བའི་ཕྱག་རྒྱར་བཅས། །​མཉམ་པའི་རྐང་སྟབས་དབྱེ་བའི་སྟབས། །​གཅིག་བསྐུམ་པ་དང་གཡོན་བསྐྱོད་བྱ། །​རྡོ་རྗེ་མ་བདག་ཅེས་བརྗོད་ནས། །​ཧཱུཾ་བྱེད་ཧཱུཾ་གིས་འཇིགས་པར་བྱེད། །​ཨོཾ་ཧཱུཾ་ཧ་ན་ཧ་ན་མཱ་ར་ཡ་དུཥྚཱ་གྷཱ་ཏ་ཡ་གྷཱ་ཏ་ཡ་ཨ་ཨ་ཧཱུཾ་ཧྲི་ཕཊ། བྱང་སྒོ་ཡི་ནི་གནས་དག་ཏུ། །​རྡོ་རྗེ་དྲིལ་བུ་བསྐྱོད་ནས་ཀྱང་། །​དྲག་མོར་སྤྲུལ་ཏེ་ང་ཡིས་བརྗོད། །​ཧཱུཾ་གི་སྒྲ་ཡིས་དགང་བར་བྱ། །​རྡོ་རྗེ་ཐལ་མོ་དམ་བཅིངས་ནས། །​སྙིང་གའི་ཕྱོགས་སུ་བཙིར་བར་བྱ། །​གཡས་བརྐྱང་བ་དང་གཡོན་བརྐྱང་དང་། །​ས་ག་དང་ནི་ཟླུམ་པོའི་སྟབས། །​ཨོཾ་ཧཱུཾ་ཨཱ་ཕཊ། རོ་ལངས་གཟུགས་སུ་བསྒོམས་ནས་ཀྱང་། །​ནུབ་ཀྱི་ཕྱོགས་སུ་འཕང་བར་བྱ། །​མཚན་མ་གཉིས་བཅངས་ལག་པ་ནི། །​རྐེད་པའི་ཕྱོགས་སུ་བཙུགས་ནས་སུ། །​པུས་མོ་སྦྱར་དང་གཡོན་འཕེན་སྟབས། །​བསྙེམས་བཅས་གཡོན་སྐོར་སེང་གེའི་སྟབས། །​ཧཱུཾ་གི་སྒྲ་ཡིས་བཀང་ནས་ནི། །​ཨོཾ་ཧཱུཾ་ཨ་ཞེས་བརྗོད་པར་བྱ། །​ལྷོ་སྒོའི་ཕྱོགས་སུ་གནས་ནས་ནི། །​གཏུམ་མོའི་གཟུགས་སུ་སྤྲུལ་ཏེ་འཕངས། །​ལག་གཉིས་རྡོ་རྗེ་དམ་བཅིངས་ནས། །​སྤྱི་བོའི་སྟེང་དུ་གཟུང་བར་བྱ། །​པུས་མོའི་རྐང་སྟབས་རུས་སྦལ་སྟབས། །​བསྐོར་བ་དང་ནི་བཟློག་སྟབས་བྱ། །​ཧཱུཾ་གི་ས་བོན་དྲག་པོ་ནི། །​བཟླས་པའི་སྒྲ་ཡིས་དགང་བར་བྱ། །​ཨོཾ་ཧཱུཾ་ཨ་ཕཊ། ཤར་གྱི་གནས་སུ་གནས་ནས་ཀྱང་། །​སླར་ཡང་འཕེན་པའི་སྟབས་ཀྱིས་སྒྱར། །​གཡས་ཀྱིས་རྡོ་རྗེ་སྙིང་གར་བཟུང་། །​བདག་ཉིད་ཡེ་ཤེས་མཁའ་འགྲོ་མར། །​བསྒོམས་ནས་ཧཱུཾ་ཞེས་བརྗོད་པར་བྱ། །​གཡས་བརྐྱང་འདུག་དང་གཡོན་བརྐྱང་འདུག །​གཡས་བརྐྱང་བསྐུམ་དང་གཡོན་བརྐྱང་བསྐུམ། །​དབུས་དང་འོག་གི་བགེགས་བཅོམ་ནས། །​ཕུར་བུ་ར་བ་དྲ་བ་དང་། །​གོ་ཆས་ལུས་ནི་བསྲུང་བར་བྱ། །​ཡེ་ཤེས་མཁའ་འགྲོ་བདག་བསྒོམས་ཏེ། །​སེམས་དཔའི་སྐྱིལ་ཀྲུང་ཡང་དག་གནས། །​ལག་གཉིས་ཀུན་དུ་ཁ་སྦྱར་ཏེ། །​སོར་མོ་བརྐྱང་སྟེ་རྩེ་མོ་སྤྲད། །​ཨོཾ་ཧཱུཾ་ཕུ་ཕཊ། དྲ་བའི་སྔགས་དང་ཕྱག་རྒྱའོ། །​རྡོ་རྗེ་ཐལ་མོ་དམ་བཅིངས་ནས། །​ཡེ་ཤེས་རྣམ་ཤེས་བསྒྲེང་བར་བྱ། །​པདྨ་ས་གདུགས་སྦྱར་ཏེ་བརྐྱང་། །​ཕྱོགས་བརྒྱད་དུ་ནི་བསྐོར་བར་བྱ། །​ཨོཾ་ཛམྦྷཱ་ན་ནི་ཧཱུཾ་ཕཊ། །​ར་བ་ཆེན་པོའི་སྔགས་དང་ཕྱག་རྒྱའོ། །​རྣལ་འབྱོར་བདག་ཉིད་ལག་བརྐྱང་སྟ། །​དེར་ནི་རྡོ་རྗེ་བརྟགས་ནས་ཀྱང་། །​ས་ལ་གནས་ལྔར་བསྲུང་བ་ཡིས། །​ས་འོག་བདུན་ནི་སྦྱར་བར་བྱ། །​འདི་ནི་སྙིང་ལ་ཕུར་བུས་གདབ་པའི་ཕྱག་རྒྱའོ། །​ཨོཾ་ཧཱུཾ་ཕུཾ་ཕཊ། དཀྱིལ་འཁོར་བསྲུང་བའི་ཆོ་ག་སྟེ་དྲུག་པའོ།། །​།དེ་ནས་སྔགས་པ་བདག་ཉིད་ནི། །​རྡོ་རྗེ་མཁའ་འགྲོའི་ཏིང་འཛིན་གནས། །​སེམས་ཅན་ཀུན་ལ་རྗེས་བརྩེ་བས། །​བུམ་པ་རྣམས་ལ་བསང་གཏོར་བྱ། །​བུམ་པ་དག་ནི་བཅུ་བཞིར་བཤད། །​དེ་ཁོ་ན་ཉིད་མཚན་ཉིད་གསུངས། །​བུམ་པ་ཆུ་ཡིས་བཀང་ནས་སུ། །​གང་གཱའི་ཆུ་ནི་དགུག་པར་བྱ། །​ཨོཾ་ཏཔྟེ་ཏཔྟེ་མ་ཧཱ་ཏཔྟེ་ཧཱུཾ་སྭཱ་ཧཱ། ལན་བདུན་དུ་ནི་བཟླས་པ་ཡིས། །​གང་གཱ་སྔགས་སུ་བསྲེས་པ་ཡིན། །​སྣ་ཚོགས་དྲི་དང་མེ་ཏོག་དང་། །​བདུད་རྩི་ལྔ་ཡིས་བསྲེ་བར་བྱ། །​ཤིང་ལོ་མྱུ་གུས་ཁ་བརྒྱན་ནས། །​ཀུན་ལ་སྟན་ནི་སྦྱིན་པར་བྱ། །​རས་ཟུང་གིས་ནི་མགྲིན་པ་རུ། །​དཀྲིས་པས་རྒྱ་ཆེར་མཛེས་པར་བྱ། །​འོ་མ་དང་ནི་བསྲེས་ནས་ནི། །​མེ་ཏོག་ཕྲེང་བ་དཔྱང་བར་བྱ། །​ས་གདུགས་རྣམ་ཤེས་རྩེ་སྦྱར་ཏེ། །​ལྷག་མ་གསུམ་ནི་སྦྱར་བར་བྱ། །​བུམ་པ་ཀུན་ལ་རེག་ནས་ནི། །​སྔགས་འདི་ལན་བདུན་བར་དུ་བཟླས། །​ཨོཾ་ཧཱུཾ་སུཾ་ཀྵུཾ་ཡུཾ་ཧཱུཾ་སྭཱ་ཧཱ། བུམ་པ་བཞག་པའི་སྔགས་དང་ཕྱག་རྒྱའོ། །​ཤར་ལ་སོགས་པའི་ཕྱོགས་བརྒྱད་དུ། །​དེ་དག་རིམ་བཞིན་གཞག་པར་བྱ། །​དེ་ནས་སློབ་དཔོན་བདག་གི་ལུས། །​རྡོ་རྗེ་ནམ་མཁའི་རང་བཞིན་བྱ། །​ཚོན་ཆེན་སོགས་ཀྱི་གོས་དང་ནི། །​དར་ལ་སོགས་པ་གསར་པས་བརྒྱན། །​ལུས་ནི་ཀུན་དུ་བརྒྱན་ནས་ཀྱང་། །​སངས་རྒྱས་ལྔ་ཡི་ཅོད་པན་བསྒོམ། །​ཤིན་ཏུ་མཉམ་གཞག་སེམས་ཀྱིས་ནི། །​བྱང་ཆུབ་ཡན་ལག་གོ་ཆ་བྱ། །​གོ་ཆ་དག་ནི་བསྐོན་ནས་སུ། །​བསྲུང་དང་བཅིང་བ་དག་ཏུ་བྱ། །​ལག་པ་གཉིས་ནི་བརྐྱང་བྱས་ལ། །​ཡེ་ཤེས་རྣམ་ཤེས་སྤེལ་བར་བྱ། །​ངང་པའི་གཤོག་པའི་ཚུལ་བྱས་ནས། །​སྙིང་གའི་དྲུང་དུ་བསྐོར་བར་བྱ། །​ཨོཾ་ཧཱུཾ་ཕེཾ་ཕཊ། གོ་ཆ་ཆེན་པོའི་སྔགས་དང་ཕྱག་རྒྱའོ། །​རྡོ་རྗེ་དྲིལ་བུའི་མཚན་ཉིད་ནི། །​ཇི་སྐད་བཤད་པ་གཟུང་བྱ་སྟེ། །​དེ་ཉིད་གཉིས་ཀྱིས་བླངས་ནས་ནི། །​རྡོ་རྗེ་སེམས་དཔའ་བདག་ཅེས་བརྗོད། །​བ་དན་གསུམ་པའི་ཕྱག་རྒྱ་རུ། །​བརྐྱང་བ་རྡོ་རྗེ་ཞེས་བྱ་འདིས། །​ཡི་གེ་བརྒྱད་པོ་ཐམས་ཅད་དང་། །​བཅས་པས་ཡན་ལག་བརྒྱད་དུ་བསྲུང་། །​ལྕེ་ལ་ཆུ་ཡི་ས་བོན་ཏེ། །​ནམ་མཁའ་རྣ་བ་སྣ་དག་ལ། །​ས་ནི་མིག་ལ་སྦྱར་བར་བྱ། །​དེ་བཞིན་ཚངས་པ་མེ་འབར་བ། །​མགྲིན་པར་གཏི་མུག་ཁ་ལོ་སྒྱུར། །​བསྐྱོད་པ་སྙིང་གར་ཡང་དག་གནས། །​ཉོན་མོངས་ཀུན་དུ་ནམ་ཚོང་སྟེ། །​ཕྱུགས་དག་ལྟེ་བའི་རྩ་བར་རོ། །​ཡན་ལག་བརྒྱད་པོ་བསྲུངས་ནས་ནི། །​ལྷ་ཡི་གཟུགས་ཀྱིས་བཟླས་པར་བྱ། །​མེ་ཏོག་བདུག་པ་དྲི་སོགས་པས། །​བདག་ཉིད་ཀུན་ཏུ་མཆོད་པར་བྱ། །​ཨོཾ་བཛྲ་ཀཱ་ཡ་ཧོ། །​ཨོཾ་བཛྲ་པཱ་ཀྱ་ཨཱཿཨོཾ་བཛྲ་ཧྲྀ་ད་ཡ་ཧཱུཾ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱ་བཛྲ་ཤུདྡྷོ྅ཧཾ།ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ། རྡོ་རྗེ་ཞེས་བྱ་རྡོ་རྗེའི་བདག །​མངོན་པར་བྱང་ཆུབ་རིམ་པའོ། །​བདག་ཉིད་མངོན་པར་བྱང་ཆུབ་པས་རོལ་པའི་ཆོ་ག་སྟེ་བདུན་པའོ།། །​།དེ་ནས་རྣལ་འབྱོར་ཆེན་པོ་བརྩམ། །​རི་སོགས་རིམ་གྱིས་བསྐྱེད་ནས་ནི། །​སྔགས་དང་ཕྱག་རྒྱས་རིམ་བཞིན་དུ། །​རྣལ་འབྱོར་མ་དང་ལྷ་ཀུན་བསྒོམ། །​རླུང་དང་མེ་ཡི་བདུན་དོན་ལ། །​རྡོ་རྗེ་མ་ཡི་ས་བོན་སྦྱར། །​སྒྲ་དང་ཐིག་ལེས་ཡང་དག་མནན། །​འབྱུང་བ་བཞི་པོ་གཞག་པར་བྱ། །​བདུན་པའི་དོན་ནི་སྨོན་བཞིན་སྦྱར། །​འོ་མའི་རྒྱ་མཚོ་ལྟ་བུར་འགྱུར། །​སྔོན་གྱི་རྡོ་རྗེའི་ས་བོན་གྱིས། །​རི་བོ་ཀུན་གྱི་བདག་པོར་སྦྱར། །​སྔར་གྱི་ཡེ་ཤེས་གནས་ཀྱིས་ནི། །​རྟེན་གྱི་མཆོག་ནི་སྤྲུལ་པར་བྱ། །​གསེར་ལས་བྱུང་བའི་གྲོང་ཁྱེར་མཆོག །​རིན་ཆེན་བདུན་པོ་རྣམས་ཀྱིས་སྤྲས། །​གཡེར་ཀའི་དྲ་བ་ཕྲེང་བ་དང་། །​དྲ་བ་དྲ་ཕྱེད་ཚོགས་པས་བརྒྱན། །​དང་པོར་ཁང་བརྩེགས་བསྒོམས་ནས་ནི། །​དང་པོའི་སངས་རྒྱས་ཡེ་ཤེས་དང་། །​རྣལ་འབྱོར་མ་ཀུན་དཀྱིལ་འཁོར་དང་། །​ལྷ་རྣམས་བསྒོམས་ཏེ་སྤྲུལ་པར་བྱ། །​དབུས་སུ་སེང་གེའི་གདན་ལ་ནི། །​ཉི་མའི་དཀྱིལ་འཁོར་གྱིས་བརྒྱན་པར། །​ཨཱ་ལི་ཀཱ་ལིའི་ས་བོན་ལས། །​དབུ་མའི་གཟུགས་ནི་ཁྱད་པར་བསྐྱེད། །​ཞལ་གསུམ་དང་ནི་ཕྱག་དྲུག་སྟེ། །​སྤྲིན་སྔོན་འོད་ཟེར་སྡུག་དང་ལྡན། །​སྤྱན་གསུམ་བཞད་དང་ཁྲོ་བ་དང་། །​སྒེག་པ་ཡི་ནི་ཉམས་དང་ལྡན། །​སེམས་དཔའི་སྐྱིལ་ཀྲུང་ཡང་དག་བཞུགས། །​སྟེང་དུ་མདའ་ནི་དགོད་པར་བྱ། །​གཉིས་པ་འཁྱུད་ཅིང་ནུ་མ་འཛིན། །​གསུམ་པ་ན་ནི་རྡོ་རྗེའོ། །​གཡོན་གྱི་དང་པོར་གཞུ་དགོད་དེ། །​བདུད་རྩི་ཆུ་ཡིས་ཡོངས་བཀང་བ། །​གཡོན་གྱི་གཉིས་པའི་མཚན་མ་ཡིན། །​གསུམ་པ་ན་ནི་དྲིལ་བུ་སྟེ། །​ཤིན་ཏུ་མཛེས་པའི་ན་བཟའ་ཀླུབས། །​རལ་པ་དར་གྱིས་བཅིངས་ནས་སུ། །​ཐོད་པའི་ཅོད་པན་ཤིན་ཏུ་བཅིངས། །​དེ་ལྟར་མཚན་མ་རྣམ་དྲུག་དང་། །​རྒྱན་རྣམས་ཀུན་གྱིས་ཀླུབས་པའི་སྐུ། །​སྣ་ཚོགས་མེ་དཔུང་འབར་བ་ཅན། །​སངས་རྒྱས་རྣལ་འབྱོར་ནམ་མཁར་དགོད། །​དེ་ཡི་སྟན་ནི་ཤེས་རབ་སྟེ། །​ཁ་དོག་དཀར་ཞིང་ཤིན་ཏུ་མཛེས། །​ཕྱག་གཉིས་མགྲིན་པར་འཁྱུད་ནས་སུ། །​མ་མཆུ་ཚེམས་ཀྱིས་འདེབས་པར་མཛད། །​ཞབས་ཀྱི་ཚིགས་ཀྱིས་དཀྲིས་ནས་སུ། །​རྡོ་རྗེ་པདྨར་ཐིམ་པར་མཛད། །​རྣལ་འབྱོར་ནམ་མཁའི་སངས་རྒྱས་ནི། །​དབུས་སུ་སེམས་ཀྱིས་འདི་འདྲར་བསྒོམ། །​ཡེ་ཤེས་ཤར་གྱི་རེའུ་མིག་ལ། །​རྡོ་རྗེ་མཁའ་འགྲོ་མ་བསམས་ཏེ། །​བདུད་རྩི་ཡི་གེ་ལས་བྱུང་བས། །​གླང་ཆེན་དབང་ལ་རོལ་པས་བཞུགས། །​ཀུན་ད་ལྟ་བུར་དཀར་བའི་འོད། །​རོལ་པའི་ཚུལ་གྱིས་འཕེན་པར་བཅས། །​ཕྱག་གཉིས་སྐྲ་ནི་རྣམ་པར་གྲོལ། །​སངས་རྒྱས་ལྔ་ཡིས་ཤིན་ཏུ་བརྒྱན། །​སྐུ་ལ་སྤྲུལ་གྱིས་བརྒྱན་པ་སྟེ། །​སྤྱན་གསུམ་ཁྲོ་བོའི་ཧཱུཾ་མཛད་པ། །​ཁ་ཊྭཱཾ་ག་དང་རྣལ་འབྱོར་སྣོད། །​འོད་ཟེར་སྣ་ཚོགས་རབ་ཏུ་འཕྲོ། །​ཤམ་ཐབས་གླང་པོའི་པགས་པ་སྟེ། །​མི་ཡི་པགས་པའི་ན་བཟའ་མནབས། །​མེ་ཡི་དཀྱིལ་འཁོར་གྱིས་བརྒྱན་པར། །​ཤར་དུ་རྡོ་རྗེ་མཁའ་འགྲོ་བསྒོམ། །​དེ་ཡི་བྱང་དུ་ལྷ་མོ་ནི། །​དྲག་མོ་མེ་ཡི་ས་བོན་བྱུང་། །​ཁ་དོག་སེར་མོ་ཤིན་ཏུ་མཛེས། །​ཧ་ཧར་བཞད་ཅིང་གཙིགས་པའོ། །​སྐྲ་ནི་གྱེན་དུ་འབར་བ་ལ། །​སངས་རྒྱས་ལྔ་ཡི་ཅོད་པན་ཅན། །​རྨ་བྱ་ཡི་ནི་གང་ན་སྟེང་ན། །​སྐྱིལ་ཀྲུང་ཕྱེད་པས་ཡང་དག་བཞུགས། །​སྐུ་ནི་སྦྲུལ་གྱིས་བརྒྱན་པ་སྟེ། །​ཕྱག་གཉིས་ཀྱིས་ནི་ཤིན་ཏུ་མཛེས། །​ཁ་ཊྭཱཾ་ག་དང་རྣལ་འབྱོར་སྣོད། །​ཉི་མའི་དཀྱིལ་འཁོར་ལ་བཞུགས་ཤིང་། །​ཤམ་ཐབས་གླང་པོའི་པགས་པ་སྟེ། །​མི་ཡི་པགས་པའི་ན་བཟའ་མནབས། །​ཡེ་ཤེས་བྱང་གི་ཕྱོགས་ཆར་ནི། །​མཁའ་འགྲོ་དྲག་མོ་བསྒོམ་པར་བྱ། །​ཡེ་ཤེས་ནུབ་ཀྱི་ཕྱོགས་ཆར་ནི། །​རོ་ལངས་དྲག་མོའི་ཧཱུཾ་སྒྲོགས་མ། །​ཙོག་པུ་ཡི་ནི་འདུག་སྟངས་ཀྱིས། །​བྱ་ཁྱུང་གི་ནི་གདན་ལ་བཞུགས། །​སྐུ་མདོག་དམར་པོ་ཤིན་ཏུ་མཛེས། །​ཕྱག་གཉིས་འཇིགས་པའི་ཧཱུཾ་སྒྲོགས་མཛད། །​སྐྲ་ནི་འབར་ཞིང་རྣམ་པར་གྲོལ། །​སངས་རྒྱས་ལྔ་ཡིས་ཤིན་ཏུ་བརྒྱན། །​ཁ་ཊྭཱཾ་ག་དང་རྣལ་འབྱོར་སྣོད། །​སྐུ་ནི་སྦྲུལ་གྱི་ས་རྣམ་པར་བརྒྱན། །​གླང་པོའི་པགས་པའི་ཤམ་ཐབས་ཅན། །​མི་ཡི་པགས་པའི་ན་བཟའ་མནབས། །​ཐིག་ལེ་སྒྲ་ལས་སྔོན་བྱུང་བ། །​ནུབ་ཀྱི་ལྷ་མོ་བསྒོམ་པར་བྱ། །​ཡེ་ཤེས་ལྷོ་ཡི་ཕྱོགས་ཆར་ནི། །​གཏུམ་མོ་ཞེས་བྱའི་ལྷ་མོ་སྟེ། །​སྐུ་མདོག་སྔོན་མོ་ཤིན་ཏུ་དྲག །​ཧ་ཧར་བཞད་པ་འཇིགས་སུ་རུང་། །​སྐྱིལ་ཀྲུང་ཕྱེད་པའི་ཐབས་ཀྱིས་ནི། །​བཀའ་ཉན་གྱི་ནི་སྟན་ལ་བཞུགས། །​སྐྲ་ནི་ལྷུག་པ་ཀུན་དུ་རྒྱས། །​སངས་རྒྱས་ལྔ་ཡིས་ཤིན་ཏུ་བརྒྱན། །​ཕྱག་གཉིས་མ་ནི་ཧ་ཧར་བཞད། །​མེ་དཔུང་འབར་བའི་འོད་དང་མཚུངས། །​ཁ་ཊྭཱཾ་ག་དང་རྣལ་འབྱོར་སྣོད། །​སྦྲུལ་གྱི་རྒྱན་གྱིས་རྣམ་པར་ཀླུབས། །​གླང་པོའི་པགས་པའི་ཤམ་ཐབས་ཅན། །​མི་ཡི་པགས་པའི་ན་བཟའ་མནབས། །​ཐིག་ལེ་སྒྲ་ལས་བྱུང་བ་རུ། །​གཏུམ་མོ་ལྷོ་ཡི་ཕྱོགས་སུ་བསྒོམ། །​དབང་ལྡན་ལྷ་མོ་སེང་གེ་ནི། །​རོལ་པ་ཡི་ནི་འདུག་སྟངས་ཀྱིས། །​སེང་གེ་ཡི་ནི་གདན་ལ་བཞུགས། །​སྐུ་མདོག་སེར་ཞིང་དཀར་བ་སྟེ། །​ཕྱག་གཉིས་ཁྲོ་བོའི་ཧཱུཾ་མཛད་ལ། །​འོད་ཟེར་མེ་ལྟར་གསལ་ཞིང་འབར། །​ན་བཟའ་དམར་པོས་ཤིན་ཏུ་མཛེས། །​སྦྲུལ་གྱི་རྒྱན་གྱིས་རྣམ་པར་ཀླུབས། །​རལ་གྲི་གྱེན་དུ་འཕྱར་བ་དང་། །​གཡོན་ན་སྡིགས་མཛུབ་ཞགས་པ་བསྣམས། །​བདུད་རྣམས་ཐམས་ཅད་བསྲེག་པ་རུ། །​ས་བོན་ལས་ནི་བསྒོམ་པར་བྱ། །​མེ་མཚམས་ལྷ་མོ་སྟག་མོ་ནི། །​ཟླུམ་པོ་ཡི་ནི་སྟང་སྟབས་ཀྱིས། །​རྡོ་རྗེ་ཕག་གདོང་སྟན་ལ་བཞུགས། །​སྐུ་མདོག་དཀར་ཞིང་སྔོ་བ་སྟེ། །​ཕྱག་གཉིས་ཤིན་ཏུ་ཁྲོ་དང་བཅས། །​ན་བཟའ་དམར་པོ་མནབས་པས་མཛེས། །​ལྕགས་ཀྱུ་ཞགས་པ་སྡིགས་མཛུབ་བསྣམས། །​སྡང་བ་ཐམས་ཅད་ཚར་གཅོད་པར། །​མེ་དཔུང་འབར་བའི་འོད་ཅན་དུ། །​ས་བོན་སྔོན་འགྲོ་བསྒོམ་པར་བྱ། །​བདེན་བྲལ་ལྷ་མོ་ཅེ་སྤྱང་མོ། །​སྐྱིལ་ཀྲུང་ཕྱེད་པའི་སྟབས་ཀྱིས་ནི། །​མ་ཧེའི་གདན་ལ་བཞུགས་པ་སྟེ། །​སྐུ་མདོག་དམར་ཞིང་སྔོ་བ་ལ། །​ཕྱག་གཉིས་ཀྱིས་ནི་རྣམ་པར་མཛེས། །​དགྲ་སྟ་ཞགས་པ་སྡིགས་མཛུབ་དང་། །​ན་བཟའ་དམར་པོ་མནབས་པས་ཀླུབས། །​མེ་ཡི་དཀྱིལ་འཁོར་འབར་བ་ཅན། །​ཧ་ཧར་བཞད་པས་འཇིགས་སུ་རུང་། །​ས་བོན་ལས་བྱུང་བསྒོམ་པར་བྱ། །​རླུང་མཚམས་ལྷ་མོ་འུག་པ་མོ། །​ཙོག་པུ་ཡི་ནི་འདུག་སྟངས་ཀྱིས། །​ཅེ་སྤྱང་གི་ནི་གདན་ལ་བཞུགས། །​སྐུ་མདོག་དམར་ཞིང་སེར་བ་སྟེ། །​དབྱུག་པ་སྡིགས་མཛུབ་ཞགས་པ་བསྣམས། །​སྐུ་ལ་ན་བཟའ་དམར་པོ་གསོལ། །​ས་བོན་ལས་བྱུང་བསྒོམ་པར་བྱ། །​སྙིང་པོའི་དཀྱིལ་འཁོར་རེའུ་མིག་དགུ། །​སྒོར་ནི་མཁའ་འགྲོ་མ་བཞི་སྟེ། །​ཤར་གྱི་སྒོར་ནི་མཁའ་འགྲོ་མ། །​མི་རོ་ཡི་ནི་སྟན་ལ་བཞུགས། །​སྐུ་མདོག་དཀར་མོ་ཤིན་ཏུ་འབར། །​སྐྲ་གྲོལ་བས་ནི་རྣམ་པར་བརྒྱན། །​ལག་གཉིས་ཁ་རུ་བཅུག་ནས་ནི། །​རྒྱན་རྣམས་ཀུན་གྱིས་རྣམ་པར་ཀླུབས། །​གོས་དམར་བླ་གོས་ཕྲག་པར་གཟར། །​ཕུཾ་ཞེས་བྱ་བས་བསྐྱོད་དེ་བསྒོམ། །​བྱང་སྒོར་ལྷ་མོ་མར་མེ་མ། །​སྟན་ནི་དེ་དང་འདྲ་བ་སྟེ། །​ཁ་དོག་སེར་མོ་འཇིགས་ཆེན་མོ། །​ཐལ་སྦྱར་སྤྱི་བོར་བཞག་པ་དང་། །​ན་བཟའ་དམར་པོས་རབ་མཛེས་པར། །​ཕེཾ་ལས་བྱུང་བ་བསྒོམ་པར་བྱ། །​ནུབ་ཀྱི་སྒོར་ནི་འཇིབ་བྱེད་མ། །​ཡི་དགས་སྟན་ལ་བཞུགས་པ་སྟེ། །​སྐུ་མདོག་དམར་མོ་ཆེར་འབར་མ། །​སྙིམ་པས་ཁྲག་ནི་འཐུང་བར་བྱེད། །​ས་བོན་ཕྲོཾ་ལས་བྱུང་བ་སྟེ། །​ནུབ་ཀྱི་སྒོ་ནི་བསྲུང་བར་མཛད། །​འཕྲོག་བྱེད་མ་ནི་ལྷོ་སྒོར་ཏེ། །​སྔར་བསྟན་སྟན་ལ་བཞུགས་པ་ཡིན། །​སྐུ་མདོག་སྔོན་མོ་ཆེར་འབར་མ། །​སྐུ་ལ་ན་བཟའ་དམར་པོ་མནབས། །​གི་ཝང་གཏུན་ཤིང་བསྣམས་པ་རུ། །​ས་བོན་ཕྲིཾ་ལས་བྱུང་བར་བསྒོམ། །​བཅུ་བཞི་གནས་ཀྱི་ཕྱི་རོལ་དུ། །​རྣལ་འབྱོར་མ་ནི་ཉི་ཤུ་སྟེ། །​རྡོ་རྗེ་ཕྲེང་བས་མངོན་བསྐོར་ཏེ། །​རྟ་བབས་དང་ནི་བྲལ་བ་ལ། །​ཕྱི་རོལ་གནས་ནི་ཟླུམ་པོ་རུ། །​པདྨ་དང་ནི་ཟླ་བར་བསྟན། །​ཨོཾ་ཧཿཧོཿཧྲིཿ སྦོས་མོ་འཇུ་བྱེད་གཏུམ་མོ་ཆེ། །​བདུད་རྩིའི་སྣོད་ནི་ཕྱག་ན་བསྣམས། །​བྱང་དུ་གྷིཾ་གྷ། དྲག་མོ་ཁྲག་གསོལ་ཤ་གསོལ་མ། །​ལྕགས་ཀྱུ་ལྔ་ཡིས་བཀང་བ་ཡི། །​པདྨའི་སྣོད་ནི་བསྣམས་ནས་སུ། །​གཅིག་གིས་སྟེང་ནས་འགེབས་པར་མཛད། །​ནུབ་ཏུ་ཀུ་རུ། དྲག་ཤུལ་འབར་མ་མི་སྡུག་མ། །​ཕྱག་ན་འདམ་སྐྱེས་གཏོར་མས་བཀང་། །​ལྷོར་ནི་བཏྟཱ་ལི་ཧཱུཾ། ཐོད་པ་མ་དང་རྡོ་རྗེ་མ། །​བུམ་ཅན་བཟའ་བཏུང་བསྣམས་ཤིང་འགེབས། །​ཨོཾ། དབང་ལྡན་སྒེག་མོ་སྒེག་དང་བཅས། །​གཡོན་དུ་འགྱིང་དང་བཅས་པ་བསྒོམ། །​ཧཱུཾ་སྲི། དུང་ཆེན་མ་ནི་དགའ་མོ་སྟེ། །​དྲི་ཡི་ཕྱག་རྒྱས་བྱུག་པར་མཛད། །​ཧཱུཾ་ཧོ། མེ་ཡི་མཚམས་སུ་པི་ཝང་མ། །​རྡོ་རྗེའི་ཕྱག་རྒྱས་རྡུང་བར་བྱེད། །​སྲིཾ། མེ་ཏོག་མ་སྟེ་ཐལ་སྦྱར་ནས། །​བསྡུས་ཏེ་གྱེན་དུ་འཐོར་བར་བྱེད། །​ཧཱུཾ་ཧཱུཾ། བདེན་བྲལ་དུ་ནི་གླུ་མཁན་མ། །​དཀར་མོ་བསྐྱོད་ཅིང་གླུ་ལེན་བྱེད། །​ཨིཾ། བདུག་སྤོས་མ་སྟེ་མཁྲིག་མ་ནས། །​བཟུང་ནས་བདུག་སྤོས་ལྟ་བུར་འབུལ། །​ཧཱུཾ། རླུང་མཚམས་གར་མ་ཞེས་བྱ་སྟེ། །​གཡོན་དུ་སྙེམས་ཤིང་སུམ་འཁྱོར་བྱེད། །​ཧཱུཾ། མར་མེ་མ་སྟེ་ཕྱག་འཚལ་བའི། །​ཐལ་མོ་སྙིམ་པར་སྦྱར་བའོ། །​མཆོད་པའི་ལྷ་མོ་ཉི་ཤུ་འདི། །​ཐུན་མོང་ཇི་ལྟར་མཛེས་པར་བརྟག །​ཡེ་ཤེས་ཀྱི་གདན་དང་གཞན་གྱི་གདན་ལ་བཞུགས་པའི་འཇིག་རྟེན་ལས་འདས་པའི་ལྷ་རྣམས་ཀྱི་ཕྱག་རྒྱ་ཆེན་པོའི་ཆོ་ག་སྟེ་བརྒྱད་པའོ།། །​།མེ་ལས་མཁའ་དབང་ཤར་དུ་དགོད། །​མདོག་སྔོན་ལག་པ་བཞི་དང་ལྡན། །​བྱ་ཁྱུང་གི་ནི་གདན་ལ་བཞུགས། །​རལ་པའི་ཐོར་གཙུག་ཉེ་བར་བརྒྱན། །​འཁོར་ལོ་རལ་གྲི་དབྱུག་པ་དུང་། །​སྒོ་དཔོན་དུ་ནི་སྤྲུལ་པ་ཡིན། །​དེ་ཡི་གཡས་སུ་ལཾ་ལས་བྱུང་། །​དཔལ་ལྷ་མོ་ནི་དགོད་པར་བྱ། །​མདོག་སེར་སྐྲ་ནི་ལྟག་པར་བཅིང་། །​གཡས་པ་མི་འཇིགས་གཡོན་པདྨ། །​དེ་ཡི་གཡོན་དུ་ཕག་མོ་ནི། །​ཡི་གེ་བཾ་ལས་སྤྲུལ་པ་སྟེ། །​ཕག་གི་གདོང་ཅན་ཁྲོས་པར་ལྡན། །​ཐོད་ཕྲེང་ཅོད་པན་ཤིན་ཏུ་བཅིངས། །​སྐུ་མདོག་སྔོན་མོ་འབར་ཆེན་མོ། །​གོས་སེར་དག་ལ་རབ་ཏུ་དགའ། །​གཡོན་ན་ཐོད་པ་ཁྲག་དང་བཅས། །​གཡས་པ་མི་ཡི་མགོ་བོ་གསོལ། །​བྱང་སྒོར་ཚངས་པ་ཨོཾ་ལས་བྱུང་། །​འོད་ཟེར་དམར་མོ་ཤིན་ཏུ་འབར། །​གདོང་བཞི་པ་ལ་ལག་བཞི་པ། །​ཅོད་པན་གྱིས་ནི་ཉེ་བར་བརྒྱན། །​ངང་པའི་སྟན་ལ་གནས་པ་སྟེ། །​གཡས་པ་མཆོག་སྦྱིན་བགྲང་ཕྲེང་ཐོགས། །​པདྨ་རིལ་པ་སྤྱི་བླུགས་དང་། །​རྔ་མ་དག་ནི་གཡོན་ན་ཐོགས། །​དེ་ཡི་གཡས་སུ་བཾ་ལས་བྱུང་། །​ཚངས་པ་མོ་སྟེ་བདག་པོར་མཚུངས། །​དེ་ཡི་གཡོན་དུ་སཾ་ལས་བྱུང་། །​དབྱངས་ཅན་མ་ར་ཀ་ཏའི་འོད། །​ལུས་ནི་མེ་ཏོག་ཕྲེང་བས་བརྒྱན། །​ཏམྦུ་ར་ནི་བརྡུང་ཞིང་གནས། །​ནུབ་ཀྱི་སྒོ་རུ་སཾ་ལས་བྱུང་། །​འཕྲོག་བྱེད་དཀར་མོ་གླང་ལ་ཞོན། །​སྟག་ལྤགས་བླ་གོས་ཕྲག་པར་གཟར། །​ཟླ་བ་ཕྱེད་པའི་དབུ་རྒྱན་ཅན། །​མིག་གསུམ་མཆོག་སྦྱིན་རྔེའུ་ཆུང་དང་། །​ཐོད་པ་མདུང་གིས་ལག་པ་བརྒྱན། །​བཀྲ་ཤིས་སྒྲ་ནི་སྒྲོགས་པ་དང་། །​གླུ་དང་གར་གྱིས་རྟག་ཏུ་གནས། །​དེ་ཡི་གཡས་སུ་ལཾ་ལས་བྱུང་། །​དབང་ཕྱུག་ཆེན་པོ་གཙོ་བོར་མཚུངས། །​འོན་ཀྱང་དེ་ཡི་ལག་གཡས་ན། །​བགྲང་ཕྲེང་དག་ནི་ཐོགས་པར་བཤད། །​དེ་ཡི་གཡོན་དུ་གཾ་ལས་བྱུང་། །​གང་གཱའི་ལྷ་མོ་གཙོ་བོར་མཚུངས། །​ལག་ན་མཆོག་སྦྱིན་པདྨ་ཐོགས། །​སུམ་ཅུ་གསུམ་པས་མཆོད་པ་ཡིས། །​ལྷོ་སྒོར་མཾ་རིན་ཆེན་གདུགས་ཐོགས་ནས། །​ལྷ་མོ་ལ་ནི་བསྙེན་ཏེ་གནས། །​རིན་པོ་ཆེ་ཡི་ཅོད་པན་བརྒྱན། །​དེ་ཡི་གཡས་སུ་ཨིཾ་ལས་བྱུང་། །​དབང་མོ་ཞེས་བྱ་བདག་པོར་མཚུངས། །​སྐྲ་སེར་ཐོར་གཙུག་གཡོན་དུ་བཅིངས། །​ཐོད་པའི་ཕྲེང་བས་རྣམ་པར་ཀླུབས། །​དེ་ཡི་གཡོན་དུ་ཏིཾ་ལས་བྱུང་། །​ཐིག་ལེ་མཆོག་མ་གསེར་བསྲེགས་འདྲ། །​གཡས་ན་ཐོད་པ་ལྕགས་ཀྱུ་བསྣམས། །​གཡོན་པ་མཆོད་སྡོང་ལྕུག་དཀྲིས་འདྲ། །​དབང་ལྡན་ཨི་བྱུང་དབང་པོ་ནི། །​འཛམ་བུ་ན་དའི་གསེར་འོད་འདྲ། །​རྒྱན་རྣམས་ཀུན་གྱིས་རྣམ་པར་ཀླུབས། །​གླང་ཆེན་ས་སྲུངས་བསྟན་པ་ནི། །​རྒྱལ་པོའི་རོལ་པས་ཡང་དག་གནས། །​གཡས་ཀྱིས་རྡོ་རྗེ་སྙིང་གར་འཛིན། །​གཡོན་པ་ལྷ་མོར་བསྙེན་ཏེ་གནས། །​མཆོད་པའི་ལས་ལ་རྟག་ཏུ་བརྩོན། །​དེ་ཡི་གཡས་སུ་སཾ་ལས་བྱུང་། །​བདེ་སོགས་མ་སྟེ་བདག་པོར་མཚུངས། །​གཡས་ཀྱིས་རྩེ་གསུམ་སྙིང་གར་ཐོགས། །​གཡོན་པས་ལྕགས་ཀྱུ་ལྟ་བུར་འཁྱུད། །​གཡོན་དུ་རཾ་ལས་བྱུང་བ་ཡི། །​རམྦྷ་ཞེས་བྱ་མརྒད་འདྲ། །​སྐྲ་ནི་མན་དཱ་ར་ཡིས་བརྒྱན། །​མེ་ལོང་ཐོགས་ཤིང་རོལ་པར་བཅས། །​མེར་ནི་ཀུན་ལས་བྱུང་བ་ཡི། །​ནོར་བདག་ཀུ་བེ་ར་ཞེས་བྱ། །​མདོག་ནི་སེར་སྐྱ་ཤིན་ཏུ་མཛེས། །​གཡས་ན་བི་ཛ་པཱུ་ར་ཐོགས། །​གཡོན་ན་རིན་ཆེན་ལྕུག་མའི་ཤིང་། །​རོ་ལངས་ཀྱི་ནི་སྟན་ལ་གནས། །​དེ་ཡི་གཡས་སུ་བཾ་ལས་བྱུང་། །​ནོར་གྱི་བློ་མ་གསེར་མདོག་ཅན། །​ལུས་ནི་རྒྱན་རྣམས་ཀུན་གྱིས་ཀླུབས། །​ལག་པ་གཉིས་ཀྱིས་ཤིན་ཏུ་མཛེས། །​གཡས་གྱིས་མི་འཇིགས་སྦྱིན་པར་བྱེད། །​གཡོན་ན་འབྲས་ཀྱི་སྙེ་མ་ཐོགས། །​དེ་ཡི་གཡོན་དུ་ཧཾ་ལས་བྱུང་། །​འཕྲོག་མ་མརྒད་ལྟ་བུའི་འོད། །​རྒྱན་རྣམས་ཀུན་གྱིས་བརྒྱན་པའི་ལུས། །​མཆོག་སྦྱིན་མྱ་ངན་མེད་ཤིང་ཐོགས། །​བདེན་བྲལ་བྷཱུཾ་བྱུང་འབྱུང་པོའི་རྒྱལ། །​མདོག་སྔོན་རྟ་ཡི་སྟན་ལ་གནས། །​ཐོད་པ་རིན་ཆེན་ཅོད་པན་ཅན། །​གཡས་ན་དབྱུག་པ་ཐོགས་ནས་སུ། །​གཡོན་པ་གི་ཝང་སྡིགས་པར་བྱེད། །​དེ་ཡི་གཡས་སུ་ལཾ་ལས་བྱུང་། །​ལང་ཀའི་བདག་མོ་ཞེས་བྱ་བ། །​གྱེན་བསྒྲེང་སྐྲ་ནི་ཐོད་པས་བཅིངས། །​མདོག་ལྗང་མ་ར་ཀ་ཏ་འདྲ། །​གཡས་ན་རྣལ་འབྱོར་མཚོན་ཆ་ཐོགས། །​གཡོན་ན་ཐོད་པར་ཁྲག་ནི་ཐོགས། །​དེ་ཡི་གཡོན་དུ་རཾ་བྱུང་བའི། །​ཁྲག་ལ་དགའ་བའི་རྣལ་འབྱོར་མ། །​མདོག་དམར་གཟི་བརྗིད་ཆེན་མོ་སྟེ། །​མཚན་མ་ལང་ཀའི་དབང་པོར་མཚུངས། །​རླུང་མཚམས་ཆུ་ལྷའི་རྒྱལ་པོ་སྟེ། །​བྷུར་བྷུ་བ་ཞེས་བྱ་བས་བསྐྱེད། །​ཆུ་སྲིན་གྱི་ནི་སྟན་ལ་གནས། །​མདོག་དཀར་གཟི་བརྗིད་ཆེན་པོ་སྟེ། །​ལག་ན་མཆོད་སྦྱིན་ཞགས་པ་ཐོགས། །​ཅོད་པན་དམར་པོས་ཉེ་བར་མཛེས། །​དེ་ཡི་གཡས་སུ་བྷཾ་ལས་བྱུང་། །​ལོངས་སྤྱོད་ལྡན་མ་བྱུ་རུའི་མདོག །​སྤྱི་བོར་གདེངས་ཀས་བརྒྱན་པ་སྟེ། །​གཡས་པ་ཡིས་ནི་རྔ་ཡབ་ཐོགས། །​གཡོན་པ་ལྷ་ཡི་ལུས་ལ་བསྙེན། །​རང་གི་ནུ་མ་ལྟ་ཞིང་མཛེས། །​གཡོན་དུ་ཧཱུཾ་ལས་བྱུང་བ་ཡིས། །​ཨུཏྤལ་དགའ་མའི་རྣལ་འབྱོར་མ། །​མདོག་དཀར་གཟི་བརྗིད་ཆེན་མོ་སྟེ། །​ནོར་བུར་བཅས་པའི་གདེངས་ཀས་བརྒྱན། །​གཡས་ཀྱིས་ཨུཏྤལ་ཐོགས་ནས་ནི། །​ལག་པ་གཡོན་པ་པུས་མོར་བརྐྱང་། །​འཇིག་རྟེན་པ་ཡི་ལྷ་ཡི་གནས། །​རྡོ་རྗེའི་ཕྲེང་བས་ཤིན་ཏུ་བསྐོར། །​སྦྱོར་བའི་གདན་ལ་བཞུགས་པའི་འཇིག་རྟེན་པའི་ལྷ་རྣམས་ཀྱི་ཕྱག་དང་གདན་ལ་སོགས་པའི་ཆོ་ག་སྟེ་དགུ་པའོ།། །​།ཕྱི་རོལ་གནས་ནི་ཟླུམ་པོ་ལ། །​དཔའ་བོ་ཉི་ཤུའི་རེའུ་མིག་བྱ། །​ཤར་གྱི་རེའུ་ཆའི་དབུས་དགོད་པ། །​ཀེང་རུས་འཇིགས་བྱེད་ཀཾ་ལས་བྱུང་། །​དེ་ཡི་པང་པར་དགོད་བྱ་བ། །​པདྨ་འབྱུང་མ་ཀཾ་ལས་བྱུང་། །​དེ་ཡི་གཡས་སུ་ཁཾ་ལས་བྱུང་། །​ཁ་ཊྭཱཾ་ག་ཡིས་སྲིན་པོ་སྟེ། །​དེ་ཡིས་པང་པར་དགོད་བྱ་བ། །​ཁཾ་བྱུང་ལྷ་མོ་སེན་རྣོན་མ། །​དེ་ཡི་གཡོན་དུ་ཁཾ་ལས་བྱུང་། །​སྒྲ་ཟབ་ཅེས་བྱའི་དཔའ་བོ་སྟེ། །​དེ་ཡི་པང་དགོད་ལྷ་མོ་ནི། །​གཾ་ལས་བྱུང་བ་སྒྲ་ཟབ་མ། །​འཁོར་ལོའི་བྱང་གི་དབུས་སུ་ནི། །​དྲིལ་རྣ་ཞེས་བྱ་གྷཾ་ལས་བྱུང་། །​དེ་ཡི་པང་གནས་ལྷ་མོ་ནི། །​བུམ་པའི་ནུ་མ་གྷཾ་ལས་བྱུང་། །​གཡས་ཀྱི་ཆ་ལ་ཙཾ་ལས་ནི། །​བྱུང་བའི་གཏུམ་པའི་དབང་ཕྱུག་སྟེ། །​དེ་དང་འཁྱུད་པའི་ལྷ་མོ་ནི། །​གཡོན་པའི་གདོང་ཅན་བཾ་ལས་བྱུང་། །​དེ་ཡི་གཡོན་དུ་ཚཾ་བྱུང་བའི། །​སེང་གེའི་གདོང་ཅན་ཞེས་བྱ་བ། །​དེ་དང་འཁྱུད་པའི་ལྷ་མོ་ནི། །​སོ་ཡིས་འདྲལ་བ་ཚཾ་ལས་བྱུང་། །​ནུབ་ཀྱི་རེའུ་ཆ་དབུས་མ་ལ། །​ཛཾ་བྱུང་མངལ་གྱི་མཚན་ཆ་དགའ། །​དེ་དང་ལྷན་ཅིག་གནས་པ་ནི། །​བརླ་མཐོན་མ་སྟེ་ཛཾ་ལས་བྱུང་། །​གཡས་ཀྱི་རེའུ་ཆར་གནས་པ་ཡི། །​སྒྲ་འཇིགས་ཞེས་བྱ་ཛཾ་ལས་བྱུང་། །​དེ་དང་འཁྱུད་པའི་ལྷ་མོ་ནི། །​སྒྲ་བྱེད་དགའ་མའང་ཛྷཾ་ལས་བྱུང་། །​དེ་ཡི་གཡོན་གྱི་རེའུ་ཆ་ལ། །​ཆུ་སྐྱར་ཟ་བ་ཊཾ་ལས་བྱུང་། །​དེ་ཡི་པང་པར་གནས་པ་ནི། །​ཐོར་ཅོག་གིས་བརྒྱན་ཏཾ་ལས་བྱུང་། །​ལྷོ་ཡི་རེའུ་མིག་དབུས་མ་ལས། །​ཋཾ་ལས་བྱུང་བ་སྒྲོགས་པ་ཅན། །​དེ་ཡི་པང་པར་གནས་པ་ནི། །​དོར་ཐབས་ལ་དགའ་ཋཾ་ལས་བྱུང་། །​དེ་ཡི་གཡས་སུ་དགོད་པ་ནི། །​ཅང་ཏེའུ་འདུལ་བྱེད་ཌཾ་ལས་བྱུང་། །​དེ་ཡི་པང་པར་གནས་པ་ནི། །​ཌིཾ་ཌིཾ་རྔ་སྒྲ་ཌཾ་ལས་བྱུང་། །​གཡོན་གྱི་རེའུ་ཆ་གཉིས་པ་ལ། །​རོ་ཀའི་འུར་སྒྲ་ཌཾ་ལས་བྱུང་། །​དེ་ཡི་པང་པར་གནས་པ་ནི། །​དྷ་ཀས་རོལ་མོ་ཌྷཾ་ལས་བྱུང་། །​དབང་ལྡན་གྱི་ནི་རེའུ་ཆ་ལ། །​རྩོད་ལ་དགའ་བ་ཏཾ་ལས་བྱུང་། །​དེ་ཡི་པང་པར་གནས་པ་ནི། །​བྱིན་ཕྲན་མ་སྟེ་ཏཾ་ལས་བྱུང་། །​དེ་ཡི་རེའུ་ཆ་གཉིས་པ་ལ། །​ལག་རིངས་ཞེས་བྱ་ཐཾ་ལས་བྱུང་། །​དེ་དང་ལྷན་ཅིག་གནས་པ་ནི། །​རྣམ་པར་གཡོ་བར་ཐཾ་ལས་བྱུང་། །​མེ་མཚམས་ཀྱི་ནི་རེའུ་ཆ་ལ། །​མཆེ་བ་གཙིགས་པ་དཾ་ལས་བྱུང་། །​དེ་ཡི་པང་པར་གནས་པ་ནི། །​འོད་རྣོན་མ་སྟེ་དཾ་ལས་བྱུང་། །​དེ་ཡི་རེའུ་མིག་གཉིས་པ་ལ། །​བརྟན་ཞིང་འཇིགས་པ་ཏཾ་ལས་བྱུང་། །​དེ་ཡི་པང་གནས་རྣལ་འབྱོར་མ། །​དལ་བུས་སྨྲ་བའང་ཏཾ་ལས་བྱུང་། །​བདེན་བྲལ་གྱི་ནི་རེའུ་མིག་ལ། །​ལུས་རྒྱས་ཞེས་བྱ་པཾ་ལས་བྱུང་། །​དེ་ཡི་པང་པར་གནས་པ་ནི། །​མིག་སེར་མ་ཡང་བཾ་ལས་བྱུང་། །​དེ་ཡི་རེའུ་མིག་གཉིས་པ་ལ། །​རྩུབ་པའི་གདོང་ཅན་ཕེཾ་ལས་བྱུང་། །​དེ་ཡི་པང་གནས་ལྷ་མོ་ནི། །​ཕཾ་ལས་བྱུང་བའི་མིག་རྒྱས་མ། །​རླུང་མཚམས་རེའུ་མིག་ལ་གནས་པ། །​ཚངས་པའི་དབྱངས་ཅན་བཾ་ལས་བྱུང་། །​དེ་ལ་གནས་པའི་རྣལ་འབྱོར་མ། །​མཛེས་པའི་ལུས་ཅན་བཾ་ལས་བྱུང་། །​དེ་ཡི་རེའུ་མིག་གཉིས་པ་ལ། །​སྒྲ་འཇིགས་ཞེས་བྱ་བྷཾ་ལས་བྱུང་། །​དེ་ཡི་ཡན་ལག་ལ་གནས་པ། །​བུང་སྒྲ་མ་སྟེ་བྷཾ་ལས་བྱུང་། །​ནམ་མཁའ་ཡི་ནི་གྲོང་ཁྱེར་མཆོག །​དཔའ་བོ་ཉི་ཤུ་ཀུན་གྱིས་བསྐོར། །​རྩེ་བྲན་ལྔས་ནི་བརྒྱན་པ་སྟེ། །​གཅེར་བུ་སྒྲ་ནི་རྣམ་པར་གྲོལ། །​རྣལ་འབྱོར་མ་དང་ཕན་ཚུན་འཁྱུད། །​རྣལ་འབྱོར་མཚོན་དང་སྣོད་ཐོགས་ནས། །​བཟའ་བ་དག་ནི་སྣ་ཚོགས་དང་། །​བཏུང་བ་ཞིམ་པོ་དག་གིས་བཀང་། །​ཡེ་ཤེས་གདན་དང་གཞན་གྱི་གདན། །​སྦྱོར་ལྡན་འདོད་པ་ལྔ་ཡིས་མཆོད། །​གསང་བའི་གདན་ལ་དགོད་པའི་དཔའ་བོ་གཉིས་སུ་མེད་པའི་མཆོད་པའི་ཆོ་ག་སྟེ་བཅུ་པའོ།། །​།དེ་ནས་འཁོར་ལོ་ཀུན་བསྐྱེད་དེ། །​ཡེ་ཤེས་འཁོར་ལོ་བཀུག་ནས་ཀྱང་། །​དམ་ཚིག་འཁོར་ལོར་བཅུག་བྱས་ནས། །​གཉིས་མེད་ཡེ་ཤེས་འཁོར་ལོར་འགྱུར། །​ཏིལ་དང་འབྲས་ཡོས་ནས་དང་གྲོ །​དྲི་ཞིམ་མེ་ཏོག་དཀར་པོར་བཅས། །​ཆུ་ནི་འོ་མར་བསྲེས་པས་དགང་། །​གསེར་རམ་གཞན་ལས་བྱས་པའི་སྣོད། །​མཛེས་པ་མདུན་དུ་གཞག་པར་བྱ། །​དེར་ནི་མེ་ལོང་དྲི་མེད་གཞག །​རྡོ་རྗེ་ཁུ་ཚུར་གཉིས་བཅིངས་ནས། །​དཀར་པོ་དང་ནི་ས་གདུགས་སྦྱར། །​དཀར་པོ་ཅུང་ཟད་དགུག་པར་བཤད། །​དམ་ཚིག་མཆོག་ཏུ་དགུག་པ་སྟེ། །​འདི་ནི་ལྕགས་ཀྱུའི་ཕྱག་རྒྱའོ། །​ཨོཾ་བཛྲ་ཨཾ་ཀུ་ཤ་ཛཿ། འཇིག་རྟེན་ལས་འདས་པའི་ལྷ་རྣམས་དགུག་པའོ། །​གཡོན་པ་ཁུ་ཚུར་བཅིངས་ནས་སུ། །​གི་ཝང་དང་ནི་དྲི་གསུམ་བརྐྱང་། །​དྲི་གསུམ་གྱི་ནི་ཚིགས་གསུམ་པར། །​གི་ཝང་གི་ནི་རྩེ་མོ་གཟུགས། །​དུ་བ་ལྕགས་ཀྱུ་ཉིད་དུ་བྱ། །​ཨོཾ་ཨཱ་ཀཪྵ་ཎི་ཧཱུཾ་ཕཊ། འཇིག་རྟེན་པའི་ལྷ་རྣམས་དགུག་པའོ། །​རྡོ་རྗེ་བཅིངས་པ་བསྡམ་བྱས་ནས། །​དྲི་མ་གསུམ་དང་དུད་པ་བསྒྲེང་། །​ཨརྒྷའི་སྣོད་ལ་རེག་ནས་ནི། །​ཨོཾ་པྲ་ཏཱི་ཙྪ་ཨརྒྷཾ་སྭཱ་ཧཱ་ཞེས། །​བདུན་ནམ་ཉི་ཤུ་གཅིག་བཟླས་ལ། །​ཨརྒྷ་དག་ནི་དབུལ་བར་བྱ། །​རྡོ་རྗེ་ཁུ་ཚུར་བཅིངས་ནས་ནི། །​དཀར་པོ་དང་ནི་ཡེ་ཤེས་སྦྱར། །​པདྨ་དུང་དང་དུ་བ་བསྣམས། །​རིམ་གྱིས་བསྐྱོད་ཅིང་དགྲོལ་བར་བྱ། །​ཕྱག་རྒྱ་འདི་ཡིས་མེ་ཏོག་དབུལ།ཨོཾ་པྲ་ཝར་སཏྐཱ་ར་པྲ་ཏཱིཙྪ་སྭཱ་ཧཱ་ཞེས་བྱ་བས་སོ། །​སྔར་བསྟན་སྔགས་ཀྱིས་བཏབ་ནས་སུ། །​ཁ་ཞབས་བཀྲུ་བ་དབུལ་བར་བྱ། །​ཉེ་བར་སྤྱོད་པ་ལྔས་མཆོད་ནས། །​ཧཱུཾ་གི་བཀྲ་ཤིས་དབྱངས་བླང་བྱ། །​ཧཱུཾ་ཧཱུཾ་ཧཱུཾ། དགའ་བའི་ལུས་འདི་ཤིན་ཏུ་སྤྲུལ། །​རྣལ་འབྱོར་མ་ནི་ཐམས་ཅད་ཁྱོད། །​གསང་བ་དག་ནི་བཅིང་དོན་དུ། །​གསང་བའི་རྡོ་རྗེ་ཤིན་ཏུ་བསྐྱོད། །​ཚངས་པས་བསིལ་ཡབ་གཡོབ་པ་དང་། །​སེང་གེ་དག་ནི་སྒོ་དཔོན་ཏེ། །​བརྒྱ་བྱིན་གདུགས་ནི་ཐོགས་པ་ཡིན། །​འཕྲོག་བྱེད་ཡོན་ཏན་སྒྲོགས་པར་བྱེད། །​མིའམ་ཅི་དང་དྲང་སྲོང་ཚོགས། །​བཀྲ་ཤིས་གླུ་ནི་ལེན་པའོ། །​བཀྲ་ཤིས་ཀྱི་གླུའོ། །​རྩ་བ་ནག་སོགས་མེད་ཅིང་ཆོས། །​ལྟོ་ཡངས་མགྲིན་པ་འཕྱང་བ་ནི། །​ཤིང་ལོ་ཕྱེ་མའི་སྟེང་གཞག་སྟེ། །​རྒྱ་མཚོ་འབབ་ཆུ་ཆུ་བོའི་ཆུ། །​རྫིང་བུའི་ཆུ་ལ་སོགས་པ་ནི། །​བཙགས་པས་རབ་ཏུ་དགང་བར་བྱ། །​མེ་ཏོག་ཕྲེང་བས་མགྲིན་བཅིངས་ཏེ། །​སྨན་ལྔ་རིན་ཆེན་ལྔ་སོགས་གཞུག །​ཆུ་ནི་འོ་མར་བསྲེ་བར་བྱ། །​ཤིང་ལོ་མྱུ་གུ་སྣ་ཚོགས་དང་། །​མགྲིན་པ་གོས་ཀྱིས་བརྒྱན་པར་བྱ། །​ཨོཾ་ཏཔྟེ་མ་ཧཱ་ཏཔྟེ་ཞེས་བྱ་བས། །​གང་གཱའི་ཆུ་ནི་དགུག་པར་བྱ། །​རྣམ་ཤེས་དང་ནི་ས་གདུགས་སྦྱར། །​ལྷག་མ་བརྐྱང་བའི་ཕྱག་རྒྱ་དང་། །​རེག་ནས་སྔགས་འདི་ལན་བདུན་བརྗོད། །​ཨོཾ་སུཾ་ཀྵུཾ་ཡུཾ་ཧཱུཾ་ཕཊ་སྭཱ་ཧཱ། འབྱོར་པ་ཡོད་ན་རྔ་ཆེན་དང་། །​དུང་དང་གླིང་བུ་སྣ་ཚོགས་རྔ། །​དགའ་དང་བཅས་པས་དྲིལ་བུ་དཀྲོལ། །​ཁྲུས་ཀྱིས་དུས་སུ་སྦྱར་བར་བྱ། །​དང་པོར་དྲི་ཞིམ་མར་ནག་དང་། །​འདག་ཆལ་གྱིས་ནི་བྱུག་པར་བྱ། །​དེ་ནས་དྲི་ཞིམ་ཆུ་དང་ནི། །​སྦྲང་རྩི་ཡིས་ཀྱང་ནན་ཏན་བཀྲུ། །​དུང་ཆོས་ཆུ་དང་འོ་མ་ནི། །​མེ་ཏོག་དྲི་ཞིམ་བཅས་པ་བླུགས། །​དེ་ནས་ཁུ་ཚུར་གཉིས་བཅིངས་ནས། །​དེས་ནི་གོས་ཟུང་བརྗོད་ནས་སུ། །​རྡོ་རྗེ་སྟེང་གི་ཕྱོགས་སུ་ནི། །​རོལ་མོར་བཅས་པས་དབུལ་བར་བྱ། །​ཨོཾ་ཧཱུཾ་སྭཱ་ཧཱ། ཞེས་བརྗོད་པ་ནི། གསང་སྔགས་འདི་ཡིས་ན་བཟའ་དབུལ། །​སྔོན་བཞིན་སྔགས་དང་ཕྱག་རྒྱ་ཡིས། །​ཡོན་ཆབ་ཞབས་བསིལ་ལ་སོགས་དབུལ། །​རྡོ་རྗེ་ཁུ་ཚུར་གཉིས་བཅིངས་ནས། །​དཀར་པོ་གི་ཝང་སྒྲོག་ཏུ་སྤྲེལ། །​ཨོཾ་བཛྲ་པཱ་ཤ་ཧཱུཾ་ཞེས་བྱ་བའི་སྔགས་ཀྱིས་གཞུག་པར་བྱའོ། །​སེང་གེའི་ཕྱག་རྒྱ་བཅིངས་ནས་སུ། །​ཨོཾ་སྨྼྻུཾ་ཞེས་བྱ་བའི་སྔགས། །​ཁྲོ་དང་བཅས་པར་བཟླས་པ་ཡིས། །​བགེགས་རྣམས་ཐམས་ཅད་བསྐྲད་པར་བྱ། །​རྡོ་རྗེ་ཁུ་ཚུར་གཉིས་བཅིངས་ནས། །​རྒྱབ་དང་རྒྱབ་ནི་སྦྱར་བར་བྱ། །​འདི་ནི་ལྕགས་སྒྲོག་ཕྱག་རྒྱ་སྟེ། །​ཨོཾ་བཛྲ་སྥོ་ཊ་བཾ་ཞེས་བྱ་བས་བཅིང་ངོ། །​སྒོ་བ་རྣམས་ཀྱི་ལས་སོ། །​ཡེ་ཤེས་ཀྱི་འཁོར་ལོ་དགུག་པ་དང་ཁྲུས་ཀྱི་ཆོ་ག་སྟེ་བཅུ་གཅིག་པའོ།། །​།དེ་ནས་དེ་བཞིན་གཤེགས་པ་ནི། །​རྣལ་འབྱོར་ནམ་མཁའི་ཕྱག་རྒྱ་བཅིངས། །​ཨོཾ་ཏིཥྛ་ཨཱ་ས་ན་ཧཱུཾ་སྭཱ་ཧཱ། ཞེས་བྱ་བས། སེང་གེའི་གདན་སོགས་བསྟན་པར་བྱ། །​ཕྱག་རྒྱའི་ལན་ལ་ངོས་གཉིས་སུ། །​པདྨའི་བསྐོར་བ་བྱས་ནས་ནི། །​དེ་ནས་ཕྱག་རྒྱ་ཐམས་ཅད་བཅིངས། །​ཡེ་ཤེས་ཀྱིས་ནི་པདྨ་མནན། །​ས་གདུགས་རྣམ་པར་ཤེས་པས་བཙིར། །​གཉིས་ཀ་ཕན་ཚུན་སྒྲོག་ཏུ་སྦྲེལ། །​ལྷག་མ་བ་དན་གསུམ་བརྐྱང་སྟེ། །​དྲི་མ་གསུམ་དང་དུད་པ་སྤྲད། །​རྡོ་རྗེ་རྩེ་ལྔ་ཞེས་བྱ་བ། །​རྣལ་འབྱོར་ནམ་མཁའ་དེ་བཞིན་གཤེགས། །​ཕྱག་རྒྱ་འདི་ནི་བླ་ན་མེད། །​ཨོཾ་བཛྲ་སཏྭ་དྲྀ་ཤྱ་ཛཿཧཱུཾ་བཾ་ཧོཿ། ས་མ་ཡ་སྟྭཾ། ས་མ་ཡ་སྟྭཾ་ཏྭཾ། ཨ་ཧཾ་ཞེས་མཐར་བཏགས་པ་ཡི། །​སྙིང་སྔགས་ལན་བདུན་བརྗོད་པར་བྱ། །​སྔགས་ནི་ཨོཾ་ཧཱུཾ་ཧ་སྭཱ་ཧཱ། །​རྡོ་རྗེ་བཅིངས་པ་དམ་བྱས་ལ། །​དྲི་མ་གསུམ་དང་དུད་པ་བསྒྲེང་། །​ཤེས་རབ་ཕ་རོལ་ཕྱིན་པའི་རྒྱ། །​སྔགས་ནི། ཨོཾ་ཨཾ་ཨཱ་སྭཱ་ཧཱ་ཞེས་བྱ་སྟེ། ཤེས་རབ་ཀྱི་ཕ་རོལ་ཏུ་ཕྱིན་པའིའོ། །​ཨོཾ་ཧཱུཾ་ཧ་ཧ་སྭཱ་ཧཱ་ཞེས་བྱ་བ་སྟེ། དེ་དག་ནི་ཡེ་ཤེས་མཁའ་འགྲོ་མའིའོ། །​རྡོ་རྗེ་བཅིང་བ་བསྡམས་པ་ཡི། །​ནང་དུ་ཡེ་ཤེས་རྣམ་ཤེས་སྦྱར། །​ཨོཾ་སུཾ་ཨ་སྭཱ་ཧཱ། རྡོ་རྗེ་མཁའ་འགྲོ་མའིའོ། །​དེ་ཉིད་ལས་ནི་ཡེ་ཤེས་དང་། །​རྣམ་ཤེས་བསྒྲེང་བ་དྲག་མོར་འདོད། །​ཨོཾ་ཀྵུཾ་ཨཿསྭཱ་ཧཱ། དྲག་མོ་མཁའ་འགྲོ་མའིའོ། །​དེ་ཉིད་པདྨ་ས་གདུགས་སུ། །​རྩེ་སྦྱར་རོ་ལངས་མ་ཡིར་འདོད། །​ཨོཾ་ཡུཾ་ཨཾ་སྭཱ་ཧཱ། རོ་ལངས་མའིའོ། །​དེ་ཉིད་དུད་པ་དྲི་མ་གསུམ། །​རྩེ་སྦྱར་གཏུམ་མོའི་ཡིན་པར་འདོད། །​ཨོཾ་ཧཱུཾ་ཨཱཿསྭཱ་ཧཱ། གཏུམ་མོའིའོ། །​པདྨ་ས་གདུགས་སྦྱར་ནས་ནི། །​དཀར་མོ་གི་ཝང་རྩེ་སྤྲད་པ། །​སེང་གེ་ས་སོགས་རྣམ་བཞི་ཡི། །​དམ་ཚིག་ཡིན་པར་ཐུབ་པས་གསུངས། །​མཁའ་འགྲོ་མ་སོགས་སྒོ་སྐྱོང་དང་། །​དཀྱིལ་འཁོར་ཟླུམ་པོ་ལ་གནས་རྣམས། །​བདག་པོ་ཡི་ནི་ཕྱག་རྒྱ་ཉིད། །​སྔགས་དང་བཅས་པར་སྦྱར་བ་དག །​དམ་ཚིག་ཕྱག་རྒྱ་སྔགས་དང་ནི། །​ལས་ཀྱི་ཕྱག་རྒྱ་བསྟན་པ་ཡིན། །​འཇིག་རྟེན་ལས་འདས་པ་རྣམས་ཀྱི་དམ་ཚིག་གི་ཕྱག་རྒྱ་དང་སྔགས་ཀྱི་ཆོ་ག་སྟེ་བཅུ་གཉིས་པའོ།། །​།གཞན་དག་ཆུང་མར་བཅས་པ་ཡི། །​སྔགས་དང་ཕྱག་རྒྱ་བསྟན་པར་བྱ། །​ཉི་མའི་ཁུ་ཚུར་དམ་བཅིངས་ནས། །​གྱེན་དུ་རྣམ་པར་གྲོལ་བར་བྱ། །​ཨོཾ་མུ་ཁེ་ཤ་སྭཱ་ཧཱ། སེང་གེའིའོ། །​རྡོ་རྗེ་ཁུ་ཚུར་བཅིངས་ནས་ནི། །​རང་གི་སྙིང་གར་བསྐྱོད་པར་བྱ། །​ཚངས་པ་ཡི་ནི་དམ་ཚིག་ཏུ། །​བདེ་བར་གཤེགས་ཀྱིས་མདོར་བསྡུས་གསུངས། །​ཨོཾ་ཨོཾ་སྭཱ་ཧཱ། ཚངས་པའི་འོ། །​ཉི་མའི་ཁུ་ཚུར་བཅིངས་ནས་ནི། །​བ་དན་གསུམ་པ་གྱེན་དུ་བསྒྲེང་། །​འདི་ནི་མདུང་ཅན་ཕྱག་རྒྱ་སྟེ། །​དམ་ཚིག་འཇོག་པའི་དམ་པའོ། །​ཨོཾ་ཧཱུཾ་སྭཱ་ཧཱ། རུ་དྲའིའོ། །​ཟླ་བའི་ཁུ་ཚུར་བཅིངས་ནས་ནི། །​གི་ཝང་དག་ནི་བསྒྲེང་བར་བྱ། །​ཉི་མའི་སོར་མོ་ཀུན་བརྐྱང་ནས། །​དེ་ཡི་སྟེང་དུ་དགབ་པར་བྱ། །​ཨོཾ་མཾ་སུཾ་ཧཱུཾ་སྭཱ་ཧཱ། བརྒྱ་བྱིན་གྱིའོ། །​ཉི་མའི་ཁུ་ཚུར་བརྟན་བཅིངས་ལ། །​དཀར་པོ་དུད་པ་བསྒྲེང་བར་བྱ། །​དཔྲལ་བར་སྟེང་གི་ཐད་སོར་བྱུག །​དབང་པོ་ཡི་ནི་དམ་ཚིག་འདོད། །​ཨོཾ་མུཾ་མུཾ་ཧཱུཾ་སྭཱ་ཧཱ།དབང་པོའིའོ། །​རྡོ་རྗེ་བཅིང་བ་བསྡམ་བྱས་ནས། །​དཀར་པོ་དང་ནི་གི་ཝང་བསྒྲེང་། །​རིན་ཆེན་ལྟ་བུར་སྦྱར་ནས་ནི། །​ལུས་ངན་ལ་ནི་བསྟན་པར་བྱ། །​ཨོཾ་དྷ་ན་ཨ་གྲེ་ཧཱུཾ་སྭཱ་ཧཱ། ལུས་ངན་གྱིའོ། །​ཁུ་ཚུར་བཅིངས་ནས་དཀར་པོ་ནི། །​བརྐྱང་ནས་གྱེན་དུ་བསྒྲེང་བར་བྱ། །​འབྱུང་པོའི་བདག་པོའི་དམ་ཚིག་ཏུ། །​ཐུབ་པ་རྣམས་ཀྱིས་བཤད་པ་ཡིན། །​ཨོཾ་ཁཱ་ཏ་ནི་ཧཱུཾ་ཕཊ། འབྱུང་པོའི་བདག་པོའིའོ། །​ཁུ་ཚུར་དེ་ཉིད་གཞག་ནས་སུ། །​དཀར་པོ་དང་ནི་དུ་བ་བརྐྱང་། །​ཕྱག་རྒྱ་འདི་ནི་རྒྱལ་བ་ཡིས། །​གདེངས་ཀའི་བདག་པོའི་དམ་ཚིག་བཤད། །​ཨོཾ་བྷུར་བྷུ་བ་སྭཱ་ཧཱ། ཀླུ་ཡི་བདག་པོའིའོ། །​དེ་དག་གི་ནི་ཆུང་མ་རྣམས། །​བདག་པོའི་དམ་ཚིག་ཕྱག་རྒྱ་ཉིད། །​བཅིངས་པ་དམ་ཚིག་ཡིན་པར་བཤད། །​སྔགས་ནི་སོ་སོར་བསྟན་པར་བྱ། །​ཨོཾ་ལཀྵྨཱི་ཡེ་སྭཱ་ཧཱ། ཨོཾ་བཱ་རཱ་ཧཱི་སྭཱ་ཧཱ། ཨོཾ་སྭཱ་ར་སྭཱ་ཏྱཻ་སྭཱ་ཧཱ། ཨོཾ་བྲཧྨ་ཎྱེ་སྭཱ་ཧཱ། ཨོཾ་མ་ཧེ་ཤྭ་རྱེ་སྭཱ་ཧཱ། ཨོཾ་གཾ་གཱཾ་ཡེ་སྭཱ་ཧཱ། ཨོཾ་ཨིནྡྲ་ཡེ་སྭཱ་ཧཱ། ཨོཾ་ཏི་ལོཏྟ་མ་ཡེ་སྭཱ་ཧཱ། ཨོཾ་ས་ཙི་ཡེ་སྭཱ་ཧཱ། ཨོཾ་རཾ་བྷ་ཡེ་སྭཱ་ཧཱ། ཨོཾ་བ་སུ་མ་ཏི་ཡེ་སྭཱ་ཧཱ། ཨོཾ་ཧ་རེ་ནྱེ་སྭཱ་ཧཱ། ཨོཾ་ལཾ་ཀེ་ཤྱོ་རྱེ་སྭཱ་ཧཱ། ཨོཾ་རཀྟ་པྲྀ་ཡ་ཡེ་སྭཱ་ཧཱ། ཨོཾ་བྷྱོ་ག་བ་ཏྱེ་སྭཱ་ཧཱ། ཨོཾ་ཨུཏྤལ་པྲཱི་ཡཱ་ཡེ་སྭཱ་ཧཱ། སྦྱོར་བའི་གདན་ལ་བཞུགས་པའི་ལྷ་རྣམས་ཀྱི་དམ་ཚིག་གི་ཕྱག་རྒྱ་དང་སྔགས་ཀྱི་ཆོག་སྟེ་བཅུ་གསུམ་པའོ། །​ །​།དེ་ནས་རྡོ་རྗེ་ཐལ་མོ་ནི། །​དམ་བཅིངས་ཡེ་ཤེས་རྣམ་ཤེས་དང་། །​ནང་དུ་བཅུག་སྟེ་བཙིར་བར་བྱ། །​པདྨའི་སྣོད་ཅེས་བྱ་བར་གྲགས། །​ཀེང་རུས་འཇིགས་བྱེད་ལ་སོགས་པ་དང་པདྨའི་འབྱུང་གནས་ལ་སོགས་པའི་དམ་ཚིག་གི་ཕྱག་རྒྱ་སྟེ། དེ་དག་ཆུང་མ་དང་བཅས་པའི་སྔགས་ནི་འདི་དག་ཡིན་ནོ། །​ཨོཾ་ཀ་རཾ་ག་བྷ་ར་བཱ་ཡ་སྭཱ་ཧཱ། ཨོཾ་ཀ་མ་ལཱ་ཀ་རི་ཡེ་སྭཱ་ཧཱ། ཨོཾ་ཁ་ཊྭཱཾ་གཱ་རཀྵཱ་སྭཱ་ཡ་སྭཱ་ཧཱ། ཨོཾ་ནཱ་ཁ་ཏཱི་ཀྵྞ་ཡ་སྭཱ་ཧཱ། ཨོཾ་གམྦྷི་ར་ནཱ་དཱ་ཡ་སྭཱ་ཧཱ། ཨོཾ་གྷནྚ་ཀཪྞ་ཡ་སྭཱ་ཧཱ། ཨོཾ་གྷ་ད་ཤ་ནཱི་ཡེ་སྭཱ་ཧཱ། ཨོཾ་ཙཎྜི་ཤྭ་ར་ཡ་སྭཱ་ཧཱ། ཨོཾ་ཙ་པ་ལཱ་ནཱ་ནནཱ་ཡ་སྭཱ་ཧཱ། ཨོཾ་ཙྪི་ཏྲ་གྷོ་ན་ཡཱ་སྭཱ་ཧཱ། ཨོཾ་ཙྪི་ཏྲ་ད་ཤ་ནཱི་ཡེ་སྭཱ་ཧཱ། ཨོཾ་ཛ་རཱ་ཡུ་པྲི་ཡ་སྭཱ་ཧཱ། ཨོཾ་ཛྙཱ་ན་ནོ་ན་ཏཱི་ཡེ་སྭཱ་ཧཱ། ཨོཾ་ཛྷཾ་ཀ་ར་བི་མ་ཡ་སྭཱ་ཧཱཾ། ཨོཾ་ཛྷཾ་ཀྲི་ད་ཏ་ཀཱ་མི་ནཱི་ཡེ་སྭཱ་ཧཱ། ཨོཾ་ཊི་ཊི་བྷཀྵ་ཡ་སྭཱ་ཧཱ།ཨོཾ་ཊི་ཀ་བྷུ་ཥི་ཎཱི་ཡེ་སྭཱ་ཧཱ། ཨོཾ་ཋི་ཝ་ནོཏྐ་རཱ་ཡ་སྭཱ་ཧཱ། ཨོཾ་ཋ་ཀ་ཀཱ་མི་ནི་སྭཱ་ཧཱ། ཨོཾ་ཊཱ་ཀ་ཀ་མི་ནི་སྭཱ་ཧཱ། ཨོཾ་ཌི་ཌི་མ་པྲི་ཡ་སྭཱ་ཧཱ། ཨོཾ་ཌྷ་ཀ་ཀོ་ལ་ཧ་ལཱ་ཡ་སྭཱ་ཧཱ། ཨོཾ་ཌྷ་ཀ་ལ་ལཱ་ཡ་སྱ་སྭཱ་ཧཱ། ཨོཾ་ཏཾ་ཀ་པྲི་ཡཱ་ཡ་སྭཱ་ཧཱ། ཨོཾ་ཏཾ་ནུ་ཛཾ་ཀཱ་ཡེ་སྭཱ་ཧཱ། ཨོཾ་ཐོ་ར་ཝ་བཱེ་སྭཱ་ཧཱ། ཨོཾ་ཐ་རཾ་གི་ནཱི་ཡེ་སྭཱ་ཧཱ།ཨོཾ་དཾཥྚཱ་ཀཱ་ར་ལཱ་ཡ་སྭཱ་ཧཱ། ཨོཾ་ད་ར་ར་སྨི་ནཱི་ཡེ་སྭཱ་ཧཱ། ཨོཾ་ད་ར་ར་གྷོ་རཱ་ཡ་སྭཱ་ཧཱ། ཨོཾ་དྷི་ར་བྷ་ཥི་ནཱ་ཡེ་སྭཱ་ཧཱ། ཨོཾ་པི་ནཱ་ད་ཏ་རཱ་ཡ་སྭཱ་ཧཱ། ཨོཾ་པིཾ་གྷ་ཨཀྵི་ཡེ་སྭཱ་ཧཱ། ཨོཾ་ཕེ་ན་མུ་ཁཱ་ཡ་སྭཱ་ཧཱ། ཨོཾ་ཕུལ་ལ་ནཱ་ཡ་ནཱ་ཡ་ནི་སྭཱ་ཧཱ། ཨོཾ་བྲཧྨ་ད་ཙཱ་ཡ་སྭཱ་ཧཱ། ཨོཾ་བནྡུ་ར་ག་ཏྲཱ་ཡེ་སྭཱ་ཧཱ། ཨོཾ་བྷི་མ་ནཱ་ད་ཡ་སྭཱ་ཧཱ། ཨོཾ་བྷྲ་མ་ར་ཀེ་ཤཱི་ཡ་སྭཱ་ཧཱ། གསང་བའི་གདན་གྱི་དཔའ་བོ་དང་དཔའ་མོ་གཉིས་སུ་མེད་པའི་དམ་ཚིག་གི་ཕྱག་རྒྱ་དང་སྔགས་ཀྱི་ཆོ་ག་སྟེ་བཅུ་བཞི་པའོ།། །​།དེ་ལ་སོགས་པའི་ཕྱག་རྒྱ་བཞིས། །​སྔ་མ་བཞིན་དུ་རྒྱས་གདབ་བྱ། །​ལྕེ་ཡི་དམ་ཚིག་རྡོ་རྗེ་ལ། །​དབྱངས་ཡིག་དང་པོ་ལ་སོགས་དགོད། །​འདི་ནི་ལྷ་རྣམས་ཐམས་ཅད་ཀྱི། །​ཆོས་ཀྱི་ཕྱག་རྒྱ་ཡིན་པར་བཤད། །​པདྨ་བསྐོར་བ་བྱས་ནས་སུ། །​རྡོ་རྗེ་ལྕགས་སྒྲོག་བཅིང་བར་བྱ། །​སྙིང་གར་བསྐྱོད་དེ་བཀུག་ནས་ཀྱང་། །​རྣ་བའི་དྲུང་དུ་གཞག་པར་བྱ། །​དེ་བཞིན་གཤེགས་པ་རྣལ་འབྱོར་ནམ་མཁའི་ལས་ཀྱི་ཕྱག་རྒྱའོ། །​ཁུ་ཚུར་གཉིས་བཅིངས་སྙིང་ག་རུ། །​ཀུན་དུ་འཁྱུད་ཅིང་བཙིར་བར་བྱ། །​ཨོཾ་ཤྲཱི་པ་ཏ་ཡེ་ཧཱུཾ་སྭཱ་ཧཱ། །​ཡེ་ཤེས་མཁའ་འགྲོ་མའིའོ། །​ཟླ་བ་ཉི་མ་ཁ་སྦྱར་ནས། །​པདྨའི་ཚུལ་དུ་དབྱེ་བར་བྱ། །​ཤེས་རབ་ཕ་རོལ་ཕྱིན་མའིའོ། །​རྣམ་ཤེས་ཀྱི་ནི་ས་གདུགས་མནན། །​ལྷག་མ་བསྒྲེང་བ་རྡོ་རྗེའི་རྩེ། །​རྡོ་རྗེ་མཁའ་འགྲོ་མའིའོ། །​ཡེ་ཤེས་པདྨར་དེ་བཞིན་སྦྱར། །​སྔ་མ་དང་ནི་རྒྱབ་སྦྱར་བྱ། །​མཁའ་འགྲོ་དྲག་མོའིའོ། །​གཉིས་ཀ་ཐལ་མོ་སྦྱར་ནས་སུ། །​ཅུང་ཟད་ཕྱེ་སྟེ་ཁ་རུ་བཞག །​རོ་ལངས་མའིའོ། །​རྡོ་རྗེ་ཁུ་ཚུར་དམ་བཅིངས་ནས། །​དཀར་པོ་དང་ནི་གི་ཝང་བརྐྱང་། །​རིན་ཆེན་ཚུལ་དུ་སྦྱར་ནས་ཀྱང་། །​གཏུམ་མོ་ལ་ནི་བསྟན་པར་བྱ། །​གཏུམ་མོའིའོ། །​རྡོ་རྗེ་ཁུ་ཚུར་གཉིས་བཅིངས་ཏེ། །​དཀར་པོ་གི་ཝང་སྒྲོག་ཏུ་སྦྲེལ། །​སེང་གེ་མའིའོ། །​དེ་ཉིད་བརྟན་པོར་བཅིངས་ནས་སུ། །​དྲི་མ་གསུམ་དང་དུད་པ་བསྒྲེང་། །​འུག་པ་མ་ལ་སོགས་པའིའོ། །​ཉི་མ་ཟླ་བ་སྦྱར་ནས་སུ། །​དགོད་ཅིང་ཁ་རུ་གཞུག་པར་བྱ། ཨོཾ་ཕཾ་ཕུཾ་སྭཱ་ཧཱ། མཁའ་འགྲོ་མའིའོ། །​ཐལ་མོ་སྦྱར་ཏེ་སྤྱི་བོར་གཞག །​ཨོཾ་ཕེཾ་ཕུཾ་སྭཱ་ཧཱ། མེ་འབར་མའིའོ། །​ཡི་དགས་ཐལ་མོ་ཁ་རུ་གཏོར། །​ཨོཾ་ཕྲོཾ་ཕུཾ་སྭཱ་ཧཱ། འཇིབ་བྱེད་མའིའོ། །​ཟླ་བ་ཁུ་ཚུར་བརྟན་བཅིངས་ནས། །​རྣ་བའི་རྩ་བར་གཞག་པར་བྱ། །​ཨོཾ་ཕྲིཾ་ཕུཾ་སྭཱ་ཧཱ། འཕྲོག་བྱེད་མའིའོ། །​ཟླ་བའི་ལག་པ་བརྐྱང་ནས་སུ། །​རྣམ་ཤེས་དང་ནི་འཇིགས་པར་སྦྱར། །​དེ་ཡི་སྟེང་དུ་ཉི་མས་གདབ། །​སྤོས་མོ་སོགས་པར་རབ་ཏུ་གྲགས། །​ཨོཾ་ཧཿཧོཿཧྲཱིཿསྭཱ་ཧཱ། སྦོས་མོ་ལ་སོགས་པའིའོ། །​ཉི་མ་ཟླ་བ་བརྐྱང་ནས་སུ། །​ཁ་སྦྱར་ནས་ནི་སྟེང་དུ་བཞག །​ཨོཾ་གྷྲཱིཾ་གྷྲ་སྭཱ་ཧཱ། དྲག་མོ་ལ་སོགས་པའིའོ། །​རྡོ་རྗེ་ཐལ་མོ་དམ་བཅིངས་ནས། །​ཉི་མ་ཟླ་བ་ཕྱེ་སྟེ་སྤྲོ། །​ཨོཾ་ཀུ་རུ་ཀུ་རུ་སྭཱ་ཧཱ། དྲག་ཤུལ་ཅན་མ་ལ་སོགས་པའིའོ། །​ཉི་མ་ཟླ་བ་རབ་བརྐྱང་ནས། །​རྒྱབ་དང་རྒྱབ་གཉིས་སྦྱར་བྱ་སྟེ། །​ལག་པ་ཡི་ནི་སོར་མོ་རྣམས། །​ཕན་ཚུན་རྩེ་མོ་སྒྲོག་ཏུ་སྦྲེལ། །​ཨོཾ་བཏྟཱ་ལི་ཧཱུཾ་སྭཱ་ཧཱ། ཐོད་པ་ཅན་ལ་སོགས་པའིའོ། །​རྡོ་རྗེ་ཁུ་ཚུར་གཉིས་བཅིངས་ནས། །​རྐེད་པའི་མཚམས་སུ་གཞག་པར་བྱ། །​སྙེམས་དང་བཅས་པ་རབ་བརྟགས་ནས། །​སྒེག་མོ་ཡི་ནི་དམ་ཚིག་འགྱུར། །​ཨོཾ་ཧཱུཾ་སྭཱ་ཧཱ། སྒེག་མོའོ། །​ཟླ་བའི་ལག་པ་བརྐྱང་ནས་སུ། །​རྣམ་ཤེས་དང་ནི་འཇིགས་པར་སྦྱར། །​ཉི་མའི་ལག་པས་གཟུང་བར་བྱ། །​དྲི་ཡི་དུང་ཞེས་བྱ་བར་གྲགས། །​ཨོཾ་སུ་གནྡྷེ་ཧཱུཾ་སྭཱ་ཧཱ། དྲིའིའོ། །​ཟླ་བའི་ཐལ་མོ་གཤིབས་ཏེ་བརྐྱང་། །​གྲུ་མོ་གྱེན་དུ་བསྒྲེང་བར་བྱ། །​ཉི་མའི་སོར་མོ་བསྒྲེང་བ་ནི། །​པི་ཝང་ཕྱག་རྒྱ་ཞེས་བྱར་གྲགས། །​ཨོཾ་ཧཱུཾ་ཧོ་སྭཱ་ཧཱ། པི་ཝང་མའིའོ། །​ཟླ་བ་ཉི་མ་སྙིམ་པར་སྦྱར། །​གྱེན་དུ་བསྐྱོད་དེ་གཏོར་བར་བྱ། །​མེ་ཏོག་སྙིམ་པ་སྦྱོར་བ་ཡིས། །​མེ་ཏོག་གི་ནི་དམ་ཚིག་འགྱུར། །​ཨོཾ་སྲིཾ་སྭཱ་ཧཱ། མེ་ཏོག་གིའོ། །​ཁུ་ཚུར་བཅིངས་ནས་དཀར་པོ་བསྒྲེང་། །​ཧཱུཾ་ཧཱུཾ་ཞེས་བྱས་བསྐྱོད་པར་བྱ། །​ཁ་རུ་བྱུག་པའི་ཚུལ་བྱས་པ། །​གླུ་མཁན་མ་ཡི་དམ་ཚིག་བཤད། །​ཨོཾ་ཧཱུཾ་ཧཱུཾ་ཧཱུཾ་སྭཱ་ཧཱ། གླུ་མཁན་མའིའོ། །​རྡོ་རྗེ་ཁུ་ཚུར་དམ་བཅིངས་ནས། །​ཟླ་བས་མཁྲིག་མར་བཟུང་ནས་སུ། །​བདུག་སྤོས་དབུལ་བའི་ཚུལ་བྱས་པ། །​བདུག་སྤོས་ཀྱི་ནི་དམ་ཚིག་བཟུང་། །​ཨོཾ་ཨི་སྭཱ་ཧཱ། བདུག་སྤོས་ཀྱིའོ། །​རྐེད་པ་གཡས་ཀྱི་ཆ་རུ་ནི། །​ཟླ་བའི་ལག་པ་བཞག་ནས་ཀྱང་། །​ཉི་མའི་ལག་པ་བསྐྱེད་དེ་བཟུང་། །​དེ་ཡི་ཕྱག་རྒྱ་འཛིན་པར་འགྱུར། །​ཨོཾ་སུ་ནྲྀ་ཏྱེ་ཧཱུཾ་སྭཱ་ཧཱ། གར་གྱིའོ། །​ཕྱག་འཚལ་ཐལ་མོ་སྦྱར་བྱས་ནས། །​སྤྱི་བོའི་སྟེང་དུ་གཞག་པར་བྱ། །​ལུས་ནི་གཡོན་དུ་ཅུང་ཟད་དགུག །​མར་མེའི་ཕྱག་རྒྱ་ཞེས་བྱར་གྲགས། །​ཨོཾ་ཧཱུཾ་ཀྵུ་སྭཱ་ཧཱ། མར་མེའིའོ། །​ཉི་མའི་ལག་པ་བརྐྱང་ནས་སུ། །​དཀར་པོ་དང་ནི་ཡེ་ཤེས་སྦྱར། །​དུ་བ་ལ་སོགས་བསྒྲེང་བར་བྱ། །​འདི་ནི་རྡོ་རྗེའི་ཕྱག་རྒྱར་གྲགས། །​ཨོཾ་ཧཱུཾ་སྭཱ་ཧཱ། རྡོ་རྗེའི་སྔགས་དང་ཕྱག་རྒྱའོ། །​དེ་ལྟར་ཟླ་བའི་ལག་བྱས་པ། །​དྲིལ་བུའི་ཕྱག་རྒྱ་ཞེས་བྱར་གྲགས། །​ཨོཾ་ཧོ་སྭཱ་ཧཱ། དྲིལ་བུའི་སྔགས་དང་ཕྱག་རྒྱའོ། །​ཉི་མ་ཟླ་བ་ཁ་སྦྱར་ཏེ། །​གསང་བའི་གནས་སུ་བཞག་ནས་ཀྱང་། །​པདྨ་ས་གདུགས་བསྐྱོད་པར་བྱ། །​ཨཱ་ལིའི་ཕྱག་རྒྱ་ཞེས་བྱར་གྲགས། །​ཨོཾ་ཨ་སྭཱ་ཧཱ། མཁའ་འགྲོ་མ་ཐམས་ཅད་ཀྱི་སྔགས་དང་ཕྱག་རྒྱའོ། །​ཡེ་ཤེས་ཀྱིས་ནི་པདྨ་གནོན། །​ལྷག་མ་གསུམ་ནི་བརྐྱང་སྟེ་བསྒྲེང་། །​རྣལ་འབྱོར་རྣལ་འབྱོར་མ་དཀྱིལ་འཁོར། །​མཚོན་ཆའི་ཕྱག་རྒྱ་ཞེས་བྱར་གྲགས། །​ཨོཾ་ཏཱིཀྵྞ་ཧཱུཾ་སྭཱ་ཧཱ། མཚོན་ཆའི་སྔགས་དང་ཕྱག་རྒྱའོ། །​ཟླ་བའི་ལག་པ་དེ་བཞིན་དུ། །​བྱས་པ་བདེ་བར་གཤེགས་པ་ཡི། །​མཁའ་འགྲོ་མ་ཡི་དཀྱིལ་འཁོར་དུ། །​མཚོན་ཆ་མེད་པའི་ཕྱག་རྒྱར་བཤད། ཨོཾ་གྷུར་ནི་དྷ་ཧཱུཾ་ཕཊ། མཚོན་ཆ་མེད་པ་རྣམས་ཀྱི་སྔགས་དང་ཕྱག་རྒྱའོ། །​མཚན་མར་བཅས་པ་གཞན་ལ་ནི། །​ཕྱག་རྒྱ་ཆེ་ཉིད་ལས་ཕྱག་རྒྱ། །​སྔགས་ཀྱང་སྔར་གསུངས་བཞིན་དུ་བསྟན། །​འཇིག་རྟེན་འཇིག་རྟེན་འདས་ཀུན་གྱིས། །​ཕྱག་རྒྱ་ཆེན་པོའང་སྔར་བསྟན་བཞིན། །​སོ་སོའི་མཚན་མ་རྒྱན་དང་ནི། །​ན་བཟའ་ཁ་དོག་ཆ་ལུགས་བཅས། །​ཕྱག་རྒྱ་ཆེན་པོའིའོ། །​དེ་ལྟར་ཕྱག་རྒྱ་བཞི་ཡི་ནི། །​ཕྱག་རྒྱས་བཏབ་ནས་སྔར་བཤད་བཞིན། །​རྐང་སྟབས་བརྒྱད་དང་བསྲུང་བརྒྱད་བྱ། །​སྐུ་གསུང་ཐུགས་སུ་བྱིན་བརླབས་ནས། །​དབང་བསྐུར་ནས་ནི་གོ་ཆ་བསྐོན། །​དར་དཔྱངས་ཀྱིས་ནི་མཉེས་པར་བྱ། །​མཆོད་ཡོན་ཞབས་བཀྲུ་ཕུལ་ནས་སུ། །​མེ་ཏོག་སོགས་པས་མཆོད་པར་བྱ། །​འཇིག་རྟེན་ལས་འདས་པ་དང་འཇིག་རྟེན་པའི་ལྷ་རྣམས་ཀྱི་ཕྱག་རྒྱ་བཞིས་རྒྱས་གདབ་བའི་ཆོ་ག་སྟེ་བཅོ་ལྔ་པའོ།། །​།དེ་ནས་པད་ཀོར་སྔོན་འགྲོ་བའི། །​སྒེག་པའི་ཚུལ་གྱིས་སྒེག་པའོ། །​པི་ཝང་ཚུལ་གྱིས་པི་ཝང་དང་། །​གླིང་བུའི་ཚུལ་གྱིས་འབུད་པ་དང་། །​སིལ་སྙན་ཚུལ་གྱིས་དཀྲོལ་བ་དང་། །​བརྡབ་པའི་ཚུལ་གྱིས་རྡེབ་པ་དང་། །​གར་གྱི་ཚུལ་གྱིས་ཡན་ལག་བསྐྱོད། །​རླུང་ཡབ་ཚུལ་གྱིས་གཡོབ་པ་དང་། །​རྒྱལ་མཚན་ཚུལ་གྱིས་བསྒྲེང་བ་དང་། །​བླ་རེའི་ཚུལ་གྱིས་བྲེ་བ་དང་། །​བ་དན་ཚུལ་གྱིས་འཕྱར་བ་དང་། །​གདུགས་ཀྱི་ཚུལ་གྱིས་གདབ་པ་དང་། །​ཅང་ཏེའུའི་ཚུལ་གྱིས་རྡེབ་པ་དང་། །​རྔ་ཡི་ཚུལ་གྱིས་བརྡུང་བ་དང་། །​བཞད་པའི་ཚུལ་གྱིས་འཛུམ་པ་དང་། །​གར་གྱི་ཚུལ་གྱིས་གར་བྱེད་པ། །​ཁྲོ་བའི་ཚུལ་གྱིས་ཁྲོ་བ་དང་། །​སྒེག་པའི་ཚུལ་གྱིས་སྒེག་པ་དང་། །​འགྱིང་བའི་ཚུལ་གྱིས་འགྱིང་བ་དང་། །​མདའ་འདྲེན་ནུ་མ་འཁྱུད་པ་དང་། །​རྡོ་རྗེ་གསོར་ཞིང་ཕྱག་འཚལ་བའི། །​ཚུལ་གྱིས་འདུད་པར་བྱེད་པ་སྟེ། །​ཕྱག་རྒྱའི་མཆོད་པ་ཉི་ཤུ་ཉིད། །​ཧཱུཾ་གི་གླུ་དང་སྦྱར་བར་བྱེད། །​རྡོ་རྗེ་དྲིལ་བུ་རོལ་བཅས་པ། །​གླུ་ཡི་སྒྲ་ཡིས་དགང་བར་བྱ། །​དཔལ་གྱི་འབྲས་བུ་འམ་གཞན་ཡང་རུང་། །​འབྲས་བུ་སྣ་ཚོགས་དབུལ་བར་བྱ། །​ཉི་མ་ཟླ་བ་ཁ་སྦྱར་ཏེ། །​འབྲས་བུའི་ཚུལ་དུ་བྱས་ལའང་དབུལ། །​ཨོཾ་ཛྲིཾ་སྭཱ་ཧཱ། འབྲས་བུ་ཐམས་ཅད་ཀྱི་སྔགས་དང་ཕྱག་རྒྱའོ། །​དེ་ནས་བདུད་རྩི་ལྔ་པོ་ཉིད། །​མཁས་པས་དེ་ཁོ་ན་ཡིས་དབུལ། །​ཉ་ཕྱིས་སྣོད་ནི་བཀང་ནས་སུ། །​ཉི་མའི་པདྨར་གཞག་པར་བྱ། །​རྣམ་ཤེས་འཇིགས་པར་སྦྱར་ནས་སུ། །​དེ་ཉིད་ཐམས་ཅད་རིག་པས་དབུལ། །​ལྷ་གསུམ་གྱིས་ནི་བསྲུབས་ནས་ཀྱང་། །​ཐིགས་པའི་ཐོར་མ་ཀུན་ལ་དབུལ། །​སྣོད་བརྒྱད་དག་ནི་བཀང་ནས་ཀྱང་། །​གནས་བརྒྱད་དག་ཏུ་དབུལ་བར་བྱ། །​ལྕགས་ཀྱུ་ལྔ་ལ་སོགས་པ་དག །​དེ་བཞིན་དེ་ཉིད་རིག་པས་དབུལ། །​བཟའ་དང་བཅའ་བ་སྣ་ཚོགས་སོགས། །​ཀུན་ནས་ཐམས་ཅད་དབུལ་བར་བྱ། །​ཨོཾ་སྲིཾ་གྷཾ་ཛྲཾ་ཨ་སྭཱ་ཧཱ། ལྕགས་ཀྱུ་ལྔའི་ཕྱག་རྒྱའོ། །​ཨོཾ་ཧཱུཾ་ཧཱུཾ་ཧཱུཾ་གུཾ་གུཾ་ཧཱུཾ་ཧཱུཾ་ཧཱུཾ། ཨོཾ་ཕེཾ་གུཾ་ཕེཾ་གུཾ་ཧཱུཾ་སྭཱ་ཧཱ། མཉེས་པ་ཆེན་པོའི་སྔགས་ཀྱིས་མཉེས་པར་བྱའོ། །​དེ་ནས་རྡོ་རྗེ་དྲིལ་བུ་དཀྲོལ། །​དེ་ཉིད་རིག་པས་རྡོ་རྗེ་གསོར། །​རྡོ་རྗེ་མཛེས་པ་གསོར་བ་ཡིས། །​སེམས་ཅན་འཁོར་བ་ལས་གྲོལ་ཞིང་། །​ཐར་པ་ཐོབ་པར་མཛད་པ་སྟེ། །​དགའ་དང་བཅས་པས་རྡོ་རྗེ་བཟུང་། །​རྡོ་རྗེ་གསོར་བའི་དེ་ཁོ་ན་ཉིད་དོ། །​རྡོ་རྗེ་ཁུ་ཚུར་དམ་བཅིངས་ནས། །​རྒྱབ་དང་རྒྱབ་ཏུ་སྦྱར་བར་བྱ། །​པདྨ་དང་ནི་ས་གདུགས་སྦྲེལ། །​ཧཱུཾ་ཞེས་བྱ་བས་བསྐྱོད་པར་བྱ། །​ཨོཾ་བཛྲ་གྷཎྜེ་ཧཱུཾ་ཧོཿ། ཨོཾ་བཛྲ་གྷཎྜེ་ར་ཎི་ཏ་པྲ་ར་ཎི་ཏ་སརྦ་བུདྡྷ་པྲ་ཙ་ལི་ཏེ་པྲཛྙཱ་པཱ་ར་མི་ཏཱ་ན་ད་སྭ་བྷཱ་བེ་བཛྲ་དྷ་ར་ཧྲྀ་ད་ཡ་ཨ་བ་ཏོ་ཥ་ནི་ཧཱུཾ་ཧཱུཾ་ཧཱུཾ་ཧོ་ཧོ་ཧོ་ཨཱཿསྭཱ་ཧཱ། རྡོ་རྗེ་དྲིལ་བུའི་སྔགས་དང་ཕྱག་རྒྱའོ། །​རྡོ་རྗེ་དྲིལ་བུའི་སྒྲ་དང་ནི། །​དེ་ཁོ་ན་ཡིས་མཆོད་ནས་སུ། །​མེ་ཏོག་དཀར་པོ་བདུག་པ་དང་། །​སཱ་ལུའི་ཟན་དང་ཞོ་རུ་བཅས། །​བུ་རམ་སྦྲང་རྩི་བསྲེས་ནས་ནི། །​དབང་ལྡན་མཚམས་སུ་འབད་དེ་མཆོད། །​མེ་ཏོག་དཀར་སོགས་བདུག་པ་དང་། །​ཆང་གི་སྣོད་ནི་རྒྱ་ཆེར་བཅས། །​ལྷ་བཤོས་སྣ་ཚོགས་མཆོད་པ་ནི། །​རླུང་གི་མཚམས་སུ་དབུལ་བར་བྱ། །​ཉ་དང་ཤ་དང་སྲན་ཆན་བཅས། །​སྣོད་ནི་ཡོངས་སུ་བཀང་ནས་སུ། །​ཏིལ་ཁུར་ལ་སོགས་བཟའ་དང་བཅས། །​བདེན་བྲལ་དུ་ནི་དབུལ་བར་བྱ། །​ཞོ་དང་སྦྲང་རྩི་མར་དུ་བསྲེ། །​བཟའ་བ་ཞིམ་པོར་བཅས་བ་དག །​བློ་དང་ལྡན་པས་མེ་མཚམས་སུ། །​ཁྱད་པར་དུ་ནི་དབུལ་བར་བྱ། །​དྲི་དང་མེ་ཏོག་རྒྱ་ཆེན་དང་། །​བདུག་སྤོས་མར་མེ་རྒྱ་ཆེན་དང་། །​གཏོར་མའི་མཆོད་པ་རྒྱ་ཆེན་རྣམས། །​དད་དང་ལྡན་པས་གནས་ནས་དབུལ། །​ཕྱི་རོལ་མཚམས་བཞི་གཏོར་མའི་མཆོད་པའི་ཆོ་ག་སྟེ་བཅུ་དྲུག་པའོ།། །​།མཉམ་ཉིད་ཡེ་ཤེས་ལས་བསྐྱོད་པ། །​སློབ་དཔོན་ཤིན་ཏུ་མཉམ་གཞག་པས། །​ཉི་མས་རྡོ་རྗེ་གསོར་བ་དང་། །​ཟླ་བས་དྲིལ་བུ་གསིལ་ནས་ནི། །​སྒེག་ཅིང་དགོད་པའི་བཞིན་གྱིས་ནི། །​ཐམས་ཅད་ཀུན་ནས་མཆོད་པར་བྱ། །​ཧཱུཾ་གི་གླུ་ཡི་ཚུལ་གྱིས་ནི། །​རྣལ་འབྱོར་མ་ཀུན་མཉེས་བྱ་སྟེ། །​མདའ་དང་གཞུ་ལ་སོགས་པ་ཡི། །​ཕྱག་རྒྱ་དང་ནི་ལྡན་པར་བྱ། །​གང་དག་གང་གི་རྒྱ་འཆིང་བ། །​དེ་དང་དེ་གཟུགས་མཚོན་པར་བྱ། །​ཧཱུཾ་གི་སྒྲ་ནི་སྙན་པ་ཡི། །​བཀྲ་ཤིས་གླུ་ཡིས་ཡོངས་སུ་བཀང་། །​སེམས་དཔའ་ཆེན་པོ་དང་པོ་མཆོག །​དགྱེས་ཆེན་རྣམས་ཀྱི་དགའ་བ་ཆེ། །​ཀུན་དུ་བཟང་པོ་ཀུན་གྱི་བདག །​རྡོ་རྗེ་སྙེམས་པའི་བདག་པོའི་བདག །​ཐུགས་ཀྱི་སེམས་དཔའ་ཏིང་འཛིན་མཆོག །​རྡོ་རྗེའི་རྡོ་རྗེ་སྟོབས་པོ་ཆེ། །​ཀུན་དུ་བཟང་པོ་སྤྱོད་པའི་མཆོག །​བདུད་ཀྱི་བདུད་སྡེ་འཇོམས་པའོ། །​སེམས་ཅན་ཀུན་གྱི་སེམས་བྱང་ཆུབ། །​སངས་རྒྱས་བྱང་ཆུབ་མཆོག་སྐྱེས་མཆོག །​རྡོ་རྗེ་ཧཱུཾ་སྟེ་ཧཱུཾ་མཛད་པ། །​འཇིག་རྟེན་དབང་ཕྱུག་ནོར་སྦྱིན་པ། །​འདོད་ཆགས་ཆེན་པོ་བདེ་བ་ཆེ། །​འདོད་དང་ཐར་པ་ནོར་ཆེ་བ། །​དུས་གསུམ་སྲིད་གསུམ་མཆོག་གསུམ་སྟེ། །​འཇིག་རྟེན་གསུམ་མཆོག་ཁམས་གསུམ་པ། །​མི་རྒྱུ་བ་ནི་མཆོག་ཏུ་གསལ། །​ཤིན་ཏུ་ཕྲ་དང་སྦོམ་པའི་ཚོགས། །​རྒྱུ་བ་རྣམས་ཀྱི་རབ་མཆོག་བརྙེས། །​སྲིད་པའི་འཁོར་ལོ་སྦྱོང་མཛད་པ། །​ཐོག་མཐའ་མེད་ཅིང་གསལ་བ་མིན། །​ཤེས་རབ་སྡུག་ལ་རྣམ་པར་གནས། །​ཐུགས་ཀྱི་ཕྱག་རྒྱ་སྙོམས་ཞུགས་པ། །​དེ་ཉིད་སེམས་དཔའ་ཆེ་བས་ཆེ། །​རྡོ་རྗེ་ཁྲོ་བོ་ཁྲོ་ཆེན་པོ། །​འཇིགས་པའི་མེ་ནི་འདུལ་བར་མཛད། །​བདུག་པ་མཆོག་ནི་འདུལ་བ་ཆེ། །​དྲག་པོའི་དྲག་མཆོག་འཇིགས་བྱེད་པ། །​དེ་བཞིན་གཤེགས་པའི་དངོས་གྲུབ་ཆེ། །​ཆོས་ཀྱི་ལས་ཆེན་འཛིན་པ་པོ། །​དམ་ཆོས་ལས་ནི་བཟང་པོའི་ལམ། །​བྱང་ཆུབ་སེམས་ནི་སྦྱོང་བར་མཛད། །​ཐམས་ཅད་དག་ཏུ་པདྨ་ཆེ། །​ཤེས་རབ་ཐབས་ཀྱི་ནོར་ཆེ་བ། །​འདོད་ཆགས་དག་པའི་ཏིང་འཛིན་མཆོག །​སྣ་ཚོགས་ཆགས་པ་དབང་ཕྱུག་ཆེ། །​ནམ་མཁའ་མཐའ་ཡས་རྟག་པའི་དོན། །​སེམས་ཅན་ཀུན་གྱི་གནས་ཆེན་པོ། །​དཔལ་གྱི་འབྱོར་པས་འབྱོར་པའི་རྒྱལ། །​བསམ་པ་ཐམས་ཅད་རྫོགས་མཛད་པ། །​ཕྱག་འཚལ་ཕྱག་འཚལ་ཕྱག་འཚལ་འདུད། །​ཕྱག་འཚལ་འདུད་ཅིང་ཕྱག་འཚལ་འདུད། །​དད་པས་ཁྱོད་ལ་འདུད་བགྱིད་པས། །​དེང་བདག་རྡོ་རྗེ་སེམས་གྲུབ་མཛོད། །​ཐམས་ཅད་རྣམ་པར་དག་པ་དམ་པ་དང་པོའི་བསྟོད་པས་མཆོད་པའི་ཆོ་ག་སྟེ་བཅུ་བདུན་པའོ།། །​།དེ་ནས་རྡོ་རྗེ་དྲིལ་སྒྲར་བཅས། །​སླར་ཡང་བསྟོད་པས་མཉེས་པར་བྱ། །​ཧཱུྃ་ཞེས་བྱ་དང་སྣ་ཚོགས་པའི། །​རྡོ་རྗེ་གླུ་ཡིས་གླུ་བླང་བྱ། །​ཧཱུཾ་ཧཱུཾ་ཧཱུཾ། འཁོར་བ་མཆོག་གི་སྐུ་འཛིན་པ། །​ཕན་ཚུན་འཁྱུད་པའི་སྦྱོར་བ་འཆང་། །​རྡོ་རྗེ་འཛིན་པ་ཏེ་ན་ཧཱུཾ། ཏེ་ན་ཏེ་ཏེ་ཧཱུཾ། ཞབས་མཆོག་ལྷ་མཆོག་གིས་འདུད་པ། །​མེ་ཏོག་ལས་སྤྲུལ་ཁྲོ་དང་བཅས། །​ཀྱེའི་རྡོ་རྗེ་ཁྱོད་ཏེ་ན་ཧཱུཾ། ཏེ་ན་ཏེ་ཏེ་ཧཱུཾ། དངོས་ལས་གྲོལ་བའི་དོན་གྱི་ཕྱིར། །​གསང་བ་ངེས་པར་འཆིང་མཛད་པ། །​རོལ་ཅིག་རོལ་ཅིག་རྡོ་རྗེ་ཁྱོད། །​གསང་བ་འཛིན་པའི་དགོངས་པ་མཛད། །​ཏེ་ན་ཧཱུཾ། ཏེ་ན་ཏེ་ཏེ་ཧཱུཾ། རིན་ཐང་མེད་པའི་བདུད་རྩི་ཡིས། །​སེམས་ཅན་རྣམས་ནི་ཁྱོད་ཀྱིས་བཀྲུས། །​བདག་ནི་འཁོར་བ་ལས་གྲོལ་བ། །​ཁྱོད་ནི་གུས་དང་བཅས་པས་འདུད། །​ཏེ་ན་ཧཱུཾ། ཏེ་ན་ཏེ་ཏེ་ཧཱུཾ། གླང་ཆེན་མཆོག་གི་སྟེང་བཞུགས་ཤིང་། །​སྐུ་ནི་དུང་ལྟར་དཀར་བས་མཛེས། །​མཐའ་ཡས་དུག་གིས་བརྒྱན་པའི་སྐུ། །​ཤར་གཙོ་རྡོ་རྗེ་མ་ལ་འདུད། །​གསེར་གྱི་མཆོག་ལྟར་མཛེས་པའི་སྐུ། །​ཤིན་ཏུ་དྲག་པོའི་སྦྲུལ་གྱིས་བརྒྱན། །​མཛེས་པའི་བཟའ་བཀང་ཐོད་པ་ཅན། །​བྱང་གི་ལྷ་མོ་རྒྱལ་གྱུར་ཅིག །​པདྨ་དམར་ལྟར་མཛེས་པའི་སྐུ། །​ཧཱུྃ་གི་ང་རོས་འཇིགས་པར་མཛད། །​དྲག་པོའི་དབྱུག་པ་ཐོད་པ་བསྣམས། །​ནུབ་ཀྱི་ལྷ་མོའི་གཙོ་ལ་འདུད། །​འོད་ཟེར་དྲ་བ་སྔོན་པོས་མཛེས། །​སེང་གེ་འཕྲོག་བྱེད་ཚངས་དབང་གཙོ། །​བདུད་འདུལ་ཕྱིར་ན་ཁྲོ་གཟུགས་འཛིན། །​ཧཱུཾ་མཛད་ལྷ་ཡི་ལྷ་མོར་འདུད། །​ཧཱུཾ་ཧཱུཾ་ཧཱུཾ། སངས་རྒྱས་ལྔ་ཡི་མཁའ་འགྲོ་མ། །​ལྔ་ལྔ་རྣམ་པར་དག་པ་ཡི། །​རྣལ་འབྱོར་མ་ཀུན་དེ་ཉིད་སྤྲུལ། །​སྟོང་དང་སྟོང་མིན་འཁོར་བའི་དངོས། །​དངོས་དང་དངོས་མིན་གྲོལ་བ་ཉིད། །​དེ་འདྲའི་སྐུ་ནི་དབུས་བཞུགས་ནས། །​རྣལ་འབྱོར་མ་ཡི་ཚོགས་ཀྱིས་བསྐོར། །​སངས་རྒྱས་མཁའ་འགྲོ་མ་ཡི་སྐུ། །​དཀྱིལ་འཁོར་བྱ་བ་དེ་ཡིས་མཉེས། །​གླུ་སོགས་ཆགས་པའི་རང་བཞིན་ཉིད། །​བཟའ་དང་བཟའ་མིན་སྔོན་ནས་སྤངས། །​སྟོང་པ་ཡི་ནི་རྡོ་རྗེ་ཡིས། །​པདྨ་ལ་ནི་བསྐྱོད་པར་མཛད། །​བདུད་རྩི་ལྔ་ཡིས་བདག་ལ་བཀྲུས། །​ལྕགས་ཀྱུ་གསོལ་བའི་སྦྱོར་བ་བརྟེན། །​བཞེངས་ཤིང་ཁ་སྦྱོར་སྦྱོར་བ་མཛད། །​དམ་ཆོས་སྙིང་པོ་རྒྱས་མཛད་མ། །​དམ་ཆོས་ཐར་པའི་གཅོ་བོའི་གཙོ། །​ཡང་དག་རྒྱལ་བ་འཁོར་བ་སྤངས། །​དཀྱིལ་འཁོར་སྤྲོས་པས་འགྲོ་བ་སྒྲོལ། །​བདུད་གསོལ་སེང་གེ་མ་ཡི་སྐུ། །​སྟག་མོས་ཤིན་ཏུ་སྐྲག་པར་མཛད། །​འུག་པའི་སྒྲ་ཡིས་ཀུན་སྐྲག་ཅིང་། །​ཕེཾ་ཕེཾ་སྒྲོགས་པས་སྡང་ལུས་གཟིགས། །​དཔའ་བོ་རྡོ་རྗེ་ཁྱོད་ལ་འདུད། །​འཁོར་བ་སྒྲོལ་བ་ཁྱོད་ལ་འདུད། །​གསང་བའི་བདུད་རྩི་གསོལ་ལ་འདུད། །​གུས་དང་བཅས་པས་ཕྱག་འཚལ་ལོ། །​དེ་ཉིད་སྦྱོར་བས་གླུ་བླངས་པ། །​ལྔ་ལྡན་དབྱངས་དང་སྦྱོར་བ་སྔགས། །​རྡོ་རྗེ་དྲིལ་བུ་སྒྲར་བཅས་པས། །​འབྲས་དེ་སྣ་ཚོགས་མཆོད་པར་བྱ། །​དཔལ་ལྡན་དེ་ཉིད་རྒྱལ་པོ་དམ་པའི་དབང་ཕྱུག་རལ་པའི་ཅོད་པ་ན་མཛེས། །​དཔལ་ལྡན་གསང་བའི་གདན་ལ་སྐུ་མཆོག་འོད་ཟེར་འབར་ལྡན་པ། །​དཔལ་ལྡན་རྡོ་རྗེ་དྲིལ་བུ་བསྐྱོད་སྒྲ་རྣལ་འབྱོར་དེ་ཉིད་ཅན། །​དཔལ་ལྡན་ཡེ་ཤེས་བརྙེས་པ་དམ་པའི་དབང་ཕྱུག་ལོངས་སྤྱོད་རྣམས་ལ་སྤྱོད། །​ཅེས་བྱ་བའི་སྣ་ཚོགས་པའི་གླུ་དང་བསྟོད་པས་མཉེས་པར་བྱས་ལ། །​རྡོ་རྗེ་ཐལ་མོ་སྦྱར་ནས་ནི། །​སྙིང་ཁ་རུ་ནི་གཟུང་བྱས་ལ། །​ཨོཾ་ཤུདྡྷ་དྷརྨཱ་ཧཱུཾ་ཧཱུཾ་ཨ་ཨ་སྭཱ་ཧཱ། ཞེས་བྱ་བའི་སྔགས་ཀྱིས་མཆོད་པར་བྱའོ། །​འཇིག་རྟེན་ལས་འདས་པའི་དེ་ཁོ་ན་ཉིད་ཀྱི་གླུས་མཉེས་པར་བྱ་བའི་ཆོ་ག་སྟེ་བཅོ་བརྒྱད་པའོ།། །​།དེ་ནས་བློ་དང་ལྡན་པ་ཡིས། །​གལ་ཏེ་འབྱོར་ན་གཞན་དང་བཅས། །​ཚོན་ཆེན་གྱི་ནི་གོས་དག་གམ། །​དར་སོགས་སར་པ་བགོས་ནས་ནི། །​རྡོ་རྗེ་དྲིལ་བུ་དེ་བཞིན་དུ། །​རྒྱན་རྣམས་ཀུན་གྱིས་མཛེས་པར་བྱ། །​བརྒྱ་བྱིན་གདུགས་ནི་ཐོགས་པ་དང་། །​ཚངས་པ་བསིལ་ཡབ་གཡོབ་དང་བཅས། །​སེང་གེ་མདུན་གནས་གསོལ་ཀ་བ། །​འཕྲོག་བྱེད་ཡོན་ཏན་སྒྲོགས་པར་བྱེད། །​རོལ་པའི་གདན་ལ་གནས་པ་ཡིས། །​ཧཱུཾ་ཞེས་བརྗོད་ཅིང་ཤར་དུ་བལྟ། །​ཉི་མས་རྡོ་རྗེ་གསོར་ནས་ནི། །​ཟླ་བས་དྲིལ་བུ་གསིལ་ནས་ཀྱང་། །​དྲེ་དཀར་མཎྜལ་གྲུ་བཞིར་བྱ། །​མེ་ཏོག་དཀར་པོ་གཅལ་དུ་བཀྲམ། །​དྲི་དང་མེ་ཏོག་སོགས་སོན་པའི། །​སཱ་ལུའི་འབྲས་ཟན་རྒྱ་ཆེ་བ། །​ཞོ་དང་བུ་རམ་མར་འོ་ཐུག །​ཤར་གྱི་སྒོར་ནི་སྦྱིན་པར་བྱ། །​རྡོ་རྗེ་ཁུ་ཚུར་གཉིས་བཅིངས་ནས། །​རྒྱབ་དང་རྒྱབ་ཏུ་སྦྱར་བར་བྱ། །​པདྨ་ས་གདུགས་སྦྲེལ་ནས་སུ། །​དཀར་པོ་དང་ནི་གི་ཝང་བསྒྲེང་། །​དཀར་པོ་ཅུང་ཟད་དགུག་པ་ཡིས། །​ལྷ་དང་ལྷ་མིན་གྲུབ་པ་དགུག །​ཨོཾ་བཏྟཱ་ལི་མ་ཧཱ་བཏྟཱ་ལི་ཧཱུཾ་ཧཱུཾ་ཛཿསྭཱ་ཧཱ། ཤར་གྱི་སྒོར་དགུག་པའི་སྔགས་དང་ཕྱག་རྒྱའོ། །​ཟླ་བས་སྣོད་ལ་རེག་ནས་ནི། །​ཉི་མས་རྡོ་རྗེ་ཁུ་ཚུར་བཅིངས། །​དཀར་པོ་བསྒྲེང་སྟེ་རོལ་པ་ཡི། །​སྟབས་ལ་གནས་ནས་བརྗོད་པར་བྱ། །​ཨོཾ་རྒྱུ་བ་དང་ནི་ཆེར་རྒྱུ་མ། །​ཡི་དགས་རྒྱུ་བ་ཉི་མ་ཟླ། །​དངོས་གྲུབ་གདོང་དང་རྒྱལ་བ་དང་། །​རྟ་ཡི་རྒྱལ་དང་ཟླ་བའི་རྒྱལ། །​ལྷ་མོ་ཨུ་མ་གང་གཱ་དང་། །​གཟུགས་མཛེས་སྐར་མ་འདུས་པ་དང་། །​བཟའ་རྣམས་ཀུན་དང་ཚོགས་ཀྱི་གཙོ། །​ཀརྟི་ཀ་དང་དཔལ་ལྡན་མ། །​ལྷ་མོ་རི་བོང་འཛིན་པ་ཉིད། །​ལྷག་པ་དང་ནི་ལྷག་པ་ཆེ། །​ལྷ་ཡི་རྒྱལ་པོ་ལྷ་མིན་རྒྱལ། །​པུཀྐ་སཱི་དང་སྒོས་ཆེན་མོ། །​ཧཱུཾ་ཧོ་ཧོ་ཨཱ་ཀརྵ་ཡ་ཨཱ་ཀཪྵ་ཡ་ས་མ་ཡ་ཨ་ཏི་བཾ་ཧཱུཾ་ཕཊ་ཛཿསྭཱ་ཧཱ། སྤྱན་དྲང་བའི་སྔགས་དང་ཕྱག་རྒྱའོ། །​སྤྱན་དྲངས་པའི་ཕྱག་རྒྱ་ལས། །​དཀར་པོ་གི་ཝང་དཀྲི་པར་བྱ། །​ཨོཾ་བྷ་ཀྵ་བྷཀྵ་ས་མ་ཡ། །​ཨ་དྷི་པ་ཏི་ཛུཾ་ཧཱུཾ་ཕཊ་སྭཱ་ཧཱ། ཞེས་བྱ་བས་མཉེས་པར་བྱས་ལ་སྔགས་དང་ཕྱག་རྒྱས་བཏང་བར་བྱའོ། །​དེ་ནས་བྱང་ཕྱོགས་སྒོ་རུ་ནི། །​མཉམ་པའི་སྟབས་སུ་གནས་ནས་ཀྱང་། །​ཉི་མས་རྡོ་རྗེ་གསོར་བ་དང་། །​ཟླ་བས་དྲིལ་བུ་དཀྲོལ་ལྡན་པས། །​མཎྜལ་དཀར་པོས་བྱུག་པ་ལ། །​འོ་མའི་སྣོད་ལ་སོགས་པ་བཞག །​མེ་ཏོག་དཀར་དང་བདུག་པ་དང་། །​འོ་མར་བཅས་པའི་ལྷ་བཤོས་དབུལ། །​སྔར་གྱི་ཕྱག་རྒྱས་དགུག་པ་དང་། །​སྔགས་ཀྱང་དེ་ནི་སྦྱར་བར་བྱ། །​ཟླ་བ་ཁུ་ཚུར་བརྟན་བཅིངས་ལ། །​རྣམ་ཤེས་དང་ནི་ས་གདུགས་བརྐྱང་། །​ཉི་མའི་ལག་པ་ལེགས་བརྐྱང་སྟེ། །​གདེངས་ཀའི་ཚུལ་དུ་སྟེང་དུ་སྦྱོར། །​ཕྱག་རྒྱས་སྣོད་ལ་རེག་ནས་ནི། །​ཕྱི་རོལ་བྱང་དུ་དགུག་པར་བྱ། །​ཨོཾ་མཐའ་ཡས་དང་ནི་ནོར་རྒྱས་བུ། །​འཇོག་པོ་དང་ནི་སྟོབས་ཀྱི་རྒྱུ། །​པདྨ་པདྨ་ཆེན་པོ་དང་། །​དུང་སྐྱོང་དང་ནི་རིགས་ལྡན་རྣམས། །​ལྷ་མོ་ལྷ་མོ་ཆེན་མོ་དང་། །​ཟླ་བའི་སྤྱི་གཙུག་སྤྱི་གཙུག་ཆེ། །​བེ་ཅོན་འཛིན་དང་བེ་ཅོན་ཆེ། །​སྙིང་པོ་མེད་དང་གུ་ལི་ཏ། །​དགའ་བོ་དང་ནི་ཉེ་དགའ་དང་། །​རྒྱ་མཚོ་དང་ནི་རྒྱ་མཚོ་ཆེ། །​གདུང་བ་དང་ནི་གདུང་ཆེན་མོ། །​དཔལ་གྱི་འོད་དང་འོད་པོ་ཆེ། །​རིན་ཆེན་འོད་དང་གཟུགས་བཟང་དང་། །​གཟུགས་ཆེན་སྦྲུལ་བཟང་ལྟོ་འཕྱེ་ཆེ། །​སྨིག་རྒྱུ་དང་ནི་སྨིག་རྒྱུ་ཆེ། །​ཨོཾ་ཨཱ་གཙྪ་ཨཱ་གཙྪ་མ་ཧཱ་ནཱ་ག་ཨ་དྷི་པ་ཏི་སརྦ་བྷུར་བྷུ་བ་ཕྲུཾ་ཕཊ་སྭཱ་ཧཱ། བྱང་ཕྱོགས་སུ་ཀླུ་ལ་གཏོར་མ་བྱིན་ནས་སེ་གོལ་གསུམ་གྱིས་བཏང་པར་བྱའོ། །​ཟླུམ་པོའི་སྟབས་གནས་སྦྱོར་བའི་བདག །​ནུབ་ཀྱི་ཕྱོགས་གྱི་ཆ་རུ་ནི། །​མཎྜལ་དམར་པོས་བྱུག་ནས་སུ། །​མེ་ཏོག་དམར་པོ་གཅལ་དུ་བཀྲམ། །​གནོད་སྦྱིན་གྱི་ནི་དབང་པོ་རྣམས། །​སྔར་གྱི་ཕྱག་རྒྱས་དགུག་པར་བྱ། །​མེ་ཏོག་དྲི་ལ་སོགས་ལྡན་པའི། །​གཏོར་མ་བདུད་རྩི་ལྔ་དང་བཅས། །​སྔོན་གྱི་རྐང་སྟབས་བསྐྱོད་ནས་ནི། །​ནུབ་ཏུ་གནོད་སྦྱིན་དབང་པོ་མཆོད། །​ཨོཾ་ནོར་བུ་བཟང་དང་གང་བ་བཟང་། །​རྒྱལ་བ་བཟང་པོ་དགའ་བྱེད་ཕུར། །​ཨོཾ་ཕུར་བུ་ཆེ་དང་པདྨའི་གཙུག །​དུང་གི་གཙུག་ཕུད་དཀར་དང་ནི། །​གར་ཆེན་འབིགས་པར་བྱེད་པ་དང་། །​གཅོད་པར་བྱེད་དང་གང་བར་བྱེད། །​ནོར་དང་ནོར་མིན་ཤིན་ཏུ་ནོར། །​གཟུགས་བཟང་རོལ་པ་རོལ་ཆེན་པོ། །​དགོད་དང་རྩེ་དང་རྣམ་པར་བསྐྱོད། །​དཔལ་བཟང་དང་ནི་གཟུགས་མཛེས་རྣམས། །​བདེ་བ་ཆེན་པོའི་བཀའ་འདི་ཡིས། །​གནོད་སྦྱིན་གནོད་སྦྱིན་མོ་འདིར་ཤོག །​ཧཱུཾ་ཨཱ་བ་ད་ར་ཨཱ་བ་ད་ར། ཨོཾ་བཏྟཱ་ལི་བཏྟཱ་ལི་བྷཀྵ་པྲི་ཡ། །​ཡོ་གཱི་ནི་མ་དྷེ་ཧཱུཾ་ཧཱུཾ་ཧཱུཾ་སྭཱ་ཧཱ། ཁུ་ཚུར་གཉིས་ནི་སྦྱར་ནས་སུ། །​སྙིང་གའི་ཕྱོགས་སུ་བཙིར་བར་བྱ། །​ཨོཾ་དཱ་ན་ཨ་དྷི་པ་ཏ་ཡེ་བཏྟཱ་ལི་ཕུཾ་སྭཱ་ཧཱ། ནུབ་སྒོར་གནོད་སྦྱིན་གྱི་གཏོར་མ་བྱིན་ལ། སེ་གོལ་ལན་གསུམ་གཏོགས་པར་བྱའོ། །​གསུམ་གྱི་གསུམ་པ་དབུ་མ་ལ། །​རྡོ་རྗེ་རྐང་པས་མནན་ནས་སུ། །​ཁྲག་གམ་དམར་པོའི་རྫས་ཀྱིས་ནི། །​མཎྜལ་གྲུ་གསུམ་བྱུག་པར་བྱ། །​མེ་ཏོག་དམར་པོ་བདུག་པ་སོགས། །​ཉེ་བའི་ལོངས་སྤྱོད་གཏོར་མར་ལྡན། །​ཤ་སྐམ་དང་ནི་ཉ་ལ་སོགས། །​བཙོད་དང་ཁྲག་གིས་གང་བའི་སྣོད། །​སྲན་ཆན་དང་ནི་ཏིལ་ཁུར་བཅས། །​བདུད་རྩི་ལྔ་དང་བཅས་པར་བྱ། །​བཟའ་བཅའ་རྣམ་པ་སྣ་ཚོགས་པ། །​ལྷོ་ཡི་སྒོར་ནི་སྦྱིན་པར་བྱ། །​སྔར་གྱི་སྔགས་དང་ཕྱག་རྒྱ་ཡིས། །​ལྷོ་ཡི་ལོགས་སུ་གནས་ཏེ་དགུག །​རྔ་ཆེན་ལ་སོགས་གསུམ་བརྡུང་ཞིང་། །​སྒྲ་ཆེན་པོ་ནི་དཀྲོལ་བར་བྱ། །​ཨོཾ་ཤིང་གཅིག་དང་ནི་དུར་ཁྲོད་དང་། །​རི་བོ་དང་ནི་རི་སུལ་ཕུག །​གྲོང་དང་བཞི་མདོའི་ཞིང་དང་ནི། །​ཁྱད་པར་དུ་ནི་ཁང་སྟོང་དང་། །​སེམས་ཅན་སྣོད་དང་ཐང་དང་ནི། །​ཁྱད་པར་དུ་ནི་ཆུ་ལ་གནས། །​ནག་པོ་དྲག་པོ་དྲག་ཆེན་མོ། །​ལྷ་སྦྱིན་མཉམ་དུ་བསྟེན་པ་དང་། །​ནག་པོ་གཙིགས་དང་འཇིགས་བྱེད་དང་། །​དགའ་ལས་འདས་དང་ལོག་འདྲེན་རྣམས། །​རྒན་བྱེད་མ་དང་དྲག་མོ་དང་། །​འཇིགས་བྱེད་མ་དང་ཨུ་མ་དང་། །​རྒྱལ་དང་རྣམ་པར་རྒྱལ་བ་དང་། །​མི་ཐུབ་གཞན་གྱིས་མི་ཐུབ་པ། །​ནག་མོ་བཟང་མོ་ནག་ཆེན་མོ། །​ནག་སྦོམ་མ་དང་རྣལ་འབྱོར་མ། །​དབང་པོ་དང་ནི་ཟླ་བ་མོ། །​དྲག་ཏུ་སྡང་དང་འཕྱང་བ་མོ། །​འཕྲོག་བྱེད་མ་དང་མར་མེ་མ། །​འཇིགས་བྱེད་གྲོང་གནས་རྣལ་འབྱོར་མ། །​དྲག་མོའི་གཟུགས་དང་གཟུགས་ཆེན་མོ། །​མཆེ་བ་གཙིགས་དང་ཐོད་ཆེན་མོ། །​ཐོད་ཕྲེང་ཕྲེང་ཅན་ཁཊྭཱཾ་མ། །​སྦྲུལ་ཆེན་རལ་གྲི་དགྲ་སྟ་ཅན། །​རྡོ་རྗེ་དེ་བཞིན་གཞུ་ཅན་མ། །​དེ་ཉིད་ཆེན་མོ་མཁའ་འགྲོ་ལྔ། །​ལས་ཀུན་རྗེས་སུ་སྒྲུབ་བྱེད་མ། །​སྦྱོར་བའི་དཀྱིལ་འཁོར་རྒྱ་ཆེན་མོ། །​དེ་བཞིན་རྡོ་རྗེ་དབང་ཕྱུག་གཙོ། །​དེ་བཞིན་གཤེགས་པའི་སྐུ་ཆེན་ཏེ། །​རྡུལ་མེད་རྣལ་འབྱོར་སྦྱིན་པ་མོ། །​རྡོ་རྗེ་དབང་མོའི་བཀའ་འདི་ཡིས། །​ཐམས་ཅད་ཀུན་ནས་འདིར་སྤྱོན་ཅིག །​ཨོཾ་ཀྐ་ཀྐ་ཌྷ་ན་བབྦནྡྷ་ན་ཁཁྑཱ་ད་ན། སརྦ་དུཥྚཱ་ནཾ་ཧ་ན་ཧ་ན་གྷ་གྷ་གྷཱ་ཏ་ཡ་ཨ་མུ་ཀ་སྱཱ་ཤཱནྟིཾ་ཀུ་རུ་ཕཊ་ཛཿསྭཱ་ཧཱ། རྡོ་རྗེ་ཁུ་ཚུར་གཉིས་བཅིངས་ནས། །​རྒྱབ་དང་རྒྱབ་ཏུ་སྦྱར་བར་བྱ། །​པདྨ་དང་ནི་ས་གདུགས་སྤྲེལ། །​དཀར་པོ་གི་ཝང་སྒྲོག་ཏུ་བྱ། །​ཨོཾ་ཏིཥྛ་ཧཱུཾ་བྷཀྵ་བྷཀྵ་ཛཿསྭཱ་ཧཱ། ཞེས་བྱ་བས་ལྷོ་ཕྱོགས་སུ་གཏོར་མ་སྦྱིན་པར་བྱའོ། །​མཚན་ཉིད་ཇི་ལྟར་གསུངས་པ་བཞིན། །​ཕྱོགས་ནི་རྣམ་པ་བརྒྱད་པོ་ཡི། །​སོ་སོ་ཡི་ནི་ས་མཚམས་སུ། །​རྔ་ཆེན་ལ་སོགས་གསུམ་བཀྲོལ་ཞིང་། །​རྡོ་རྗེ་དྲིལ་བུ་དཀྲོལ་བར་བྱ། །​དཀྱིལ་འཁོར་གྱི་ཕྱོགས་བརྒྱད་དུ་གཏོར་མས་མཆོད་པའི་ཆོ་ག་སྟེ་བཅུ་དགུ་པའོ།། །​།དེ་ནས་ཤར་རམ་བྱང་དུ་ནི། །​སློབ་མ་སྟ་གོན་གནས་པར་བྱ། །​བླ་རེ་དག་ནི་བྲེས་ནས་སུ། །​སྣ་ཚོགས་གོས་ཀྱང་དཔྱང་བར་བྱ། །​སེང་གེའི་གདན་སོགས་ཁྲི་ལ་ནི། །​རྒྱན་དང་མཆོད་པ་ལ་སོགས་བྱ། །​འབྱོར་ན་དཔའ་བོ་གཞན་ཡང་རུང་། །​མེད་ན་བདག་ཉིད་གཅིག་པུ་ཡིས། །​རྒྱན་རྣམས་ཀུན་གྱིས་ཀླུབས་ནས་ནི། །​རྡོ་རྗེ་སེམས་སོགས་རྣལ་འབྱོར་བྱ། །​སྙིང་གར་ཐལ་མོ་སྦྱོར་བ་ཡིས། །​སློབ་མ་མདུན་དུ་གཞག་ནས་ནི། །​ཆོ་ག་རྫོགས་པར་མཆོད་ནས་ནི། །​སོ་ཤིང་བཅའ་བ་ལ་སོགས་སྦྱིན། །​ཨོཾ་ཨ་ཛི་ཧྭ་སཾ་བརྟ་ནི་ཧཱུཾ་ཕཊ། །​སོ་ཤིང་གི་སྔགས་ཏེ། །​ལན་བདུན་དུ་ནི་བཟླས་ནས་སུ། །​སློབ་མ་ཀུན་ལ་བྱིན་ཏེ་བསྟན། །​ཆུ་ཡི་སྔགས་ཀྱིས་བཟླས་ནས་སུ། །​ཀུན་གྱིས་ཁ་ནི་བཀྲུ་བར་བྱ། །​རྣམ་སྣང་མཛད་དང་མི་བསྐྱོད་པ། །​རིན་ཆེན་མཆོག་དང་འཇིག་རྟེན་དབང་། །​དོན་ཡོད་གྲུབ་པ་ལ་སོགས་པ། །​སངས་རྒྱས་བྱང་ཆུབ་སེམས་ཆེན་རྣམས། །​ཀུན་ནས་བདག་ལ་དགོངས་སུ་གསོལ། །​བདག་མིང་འདི་ཞེས་བགྱི་བ་ནི། །​དུས་འདི་ནས་ནི་བཟུང་ནས་སུ། །​བྱང་ཆུབ་སྙིང་པོར་མཆིས་ཀྱི་བར། །​སེམས་ཅན་ཀུན་གྱི་དོན་གྱི་ཕྱིར། །​བླ་ན་མེད་པའི་བྱང་ཆུབ་སེམས། །​དམ་པ་བདག་གིས་བསྐྱེད་པར་བགྱི། །​ཇི་ལྟར་དུས་གསུམ་མགོན་པོ་ཡིས། །​བྱང་ཆུབ་ཏུ་ནི་ངེས་བྱས་ཏེ། །​ཚུལ་ཁྲིམས་རྣམ་གསུམ་བསླབ་པ་དང་། །​དགེ་བའི་ཆོས་ནི་བསྡུ་བ་དང་། །​སེམས་ཅན་དོན་བྱེད་ཚུལ་ཁྲིམས་ཏེ། །​སོ་སོར་བདག་ཉིད་བརྟན་པོར་བཟུང་། །​སངས་རྒྱས་ཆོས་དང་དགེ་འདུན་དང་། །​བླ་མེད་དཀོན་མཆོག་གསུམ་གྱི་མཆོག །​སྡོམ་པ་སངས་རྒྱས་སྦྱོར་སྐྱེས་པ། །​དང་པོར་རེ་ཞིག་གཟུང་བར་བགྱི། །​རྡོ་རྗེ་དྲིལ་བུ་ཕྱག་རྒྱ་དང་། །​སོ་སོར་དེ་བཞིན་ཉིད་དུ་གཟུང་། །​རྡོ་རྗེ་ཆེན་པོའི་རིགས་མཆོག་ལ། །​སློབ་དཔོན་ཉིད་དུ་གཟུང་བར་བགྱི། །​དམ་ཚིག་ཉིད་དུ་དག་པ་ཡི། །​རིན་ཆེན་འབྱུང་བའི་རིགས་མཆོག་ལ། །​ཉིན་རེ་དུས་དྲུག་བྱས་ནས་སུ། །​སྦྱིན་པ་རྣམ་བཞི་སྦྱིན་པར་བྱ། །​བྱང་ཆུབ་ཆེན་པོ་འབྱུང་བ་ཡི། །​པདྨ་ཆེན་པོའི་རེགས་དག་ལ། །​ཕྱི་ནང་གསང་བའི་ཐེག་པ་གསུམ། །​དམ་ཆོས་སོ་སོར་གཟུང་བར་བགྱི། །​སྡོམ་པ་ཐམས་ཅད་དང་ལྡན་པ། །​ཇི་ལྟར་ནུས་པ་མཆོད་པའི་ལས། །​ལས་ཀྱི་རིགས་མཆོག་ཆེན་པོ་ལ། །​དེ་བཞིན་ཉིད་དུ་སོ་སོར་གཟུང་། །​བླ་ན་མེད་པའི་བྱང་ཆུབ་སེམས། །​མཆོག་ཏུ་བསྐྱེད་པར་བྱས་ནས་སུ། །​སེམས་ཅན་ཐམས་ཅད་དོན་བྱེད་ཕྱིར། །​སྡོམ་པ་མ་ལུས་གཟུང་བར་བགྱི། །​མ་བསྒྲལ་བ་རྣམས་བདག་གིས་བསྒྲལ། །​མ་གྲོལ་བ་རྣམས་བདག་གིས་དགྲོལ། །​དབུགས་མ་ཕྱུང་བ་དབུགས་དབྱུང་སྟེ། །​མྱ་ངན་འདས་ལ་སེམས་ཅན་དགོད། །​ཅེས་བྱ་བ་ནི་སློབ་མས་ཞུས་པའི་ཚིག་གོ། །​སློབ་དཔོན་གྱིས་ལན་བཏབ་པ། །​ཐེག་པ་ཆེན་པོའི་འབྲས་འབྱུང་བའི། །​དཔལ་ལྡན་མཆོག་གི་ལམ་འདི་ཡིན། །​གང་གིས་ཁྱེད་རྣམས་གྲོལ་འགྱུར་བ། །​དེ་བཞིན་གཤེགས་པར་འགྱུར་བ་ཡིན། །​ལྷག་པར་གནས་བྱ་མཆོད་ནས་ནི། །​ཇི་སྐད་གསུངས་པའི་ཆོས་བཤད་བྱ། །​ཐམས་ཅད་སེམས་ནི་ཚིམ་བྱས་ནས། །​དེ་འོག་དཀྱིལ་འཁོར་བསྟན་པར་བྱ། །​དེ་ནས་སློབ་དཔོན་རང་གནས་སུ། །​རྡོ་རྗེ་སེམས་དཔའི་རྣལ་འབྱོར་ལྡན། །​རྡོ་རྗེ་དྲིལ་བུ་སྒྲར་བཅས་པས། །​སླར་ཡང་གླུ་ནི་བླང་བར་བྱ། །​འཕྲོག་བྱེད་ཅོད་པན་ནོར་བུའི་འོད་ཀྱིས་ཞབས་གཉིས་བརྒྱན། །​ཡིད་འོང་ལྷ་མོས་ཐུགས་ཀ་དམ་པོར་བཙིར་བའི་སྐུ། །​ཞབས་གཉིས་བསྐྱོད་པས་གསང་བ་ཕྱེ་ཞིང་པདྨར་སྦྱོར། །​རྡོ་རྗེ་སེམས་མཛེས་དབང་ཕྱུག་དམ་པའི་གོ་འཕང་མཆོག །​སློབ་མ་ལྷག་པར་གནས་པ་དང་སྡོམ་པའི་ཆོ་ག་སྟེ་ཉི་ཤུ་པའོ།། །​།དེ་ནས་ལྷ་རྣམས་ཚིམ་བྱེད་པའི། །​སྦྱིན་སྲེག་ལས་ནི་བརྩམ་པར་བྱ། །​དཀྱིལ་འཁོར་གྱི་ནི་ཤར་ཕྱོགས་སམ། །​བྱང་དང་ནུབ་ཀྱི་ཕྱོགས་ཆར་ནི། །​ཞི་དང་རྒྱས་པའི་རིམ་པ་བཞིན། །​འབད་པས་སྟེགས་བུ་བརྩམ་པར་བྱ། །​རྒྱར་ནི་སོར་མོ་བཅུ་བཞི་པའོ། །​ཕྱི་རོལ་གྲུ་བཞི་པ་རུ་བྱ། །​དེ་ནི་ཆ་གསུམ་བགོས་པ་ལ། །​ཟབས་སུ་ཆ་གཉིས་བརྐོ་བར་བྱ། །​ཁ་ཁྱེར་དེ་ཡི་བཞི་ཆ་རུ། །​ཀུན་ནས་ཡོངས་སུ་བསྐོར་བར་བྱ། །​པདྨ་འདབ་མ་བརྒྱད་པ་ནི། །​ཁ་ཁྱེར་གྱི་ནི་ཕྱེད་དུ་བྱ། །​ཕྱི་རོལ་གྱི་ནི་ར་བ་དག །​སོར་གཅིག་པས་ནི་ཀུན་ནས་བསྐོར། །​ཐབ་ཁུང་དབུས་སུ་རྡོ་རྗེ་ནི། །​པདྨའི་སྟེང་དུ་གཞག་པར་བྱ། །​སངས་རྒྱས་ལྔ་ཡི་མཚན་པ་ནི། །​ཇི་བཞིན་ཕྱོགས་སུ་དགོད་བྱ་སྟེ། །​ཁ་ཁྱེར་གྱི་ནི་ཕྱོགས་བཞི་རུ། །​སངས་རྒྱས་མཚན་མས་མཚན་པར་བྱ། །​དབང་པོའི་རྡོ་རྗེ་མཛེས་པ་ཡིས། །​གྲྭ་དང་གྲྭ་རུ་བརྒྱན་པར་བྱ། །​སྟན་གྱི་གནས་དང་ཉེ་བ་རུ། །​ཏི་སེ་གངས་ཀྱི་གཟུགས་དགེ་བ། །​དཔངས་དང་རྒྱར་ནི་ཁྲུ་ཕྱེད་བཅས། །​སོར་མོ་བཅུ་གཉིས་གཞག་པར་བྱ། །​པདྨའི་འདབ་མ་རྣམས་ལ་ནི། །​རིམ་བཞིན་ལྷ་མོ་རྣམས་ཀྱང་གཞག །​ར་བ་དྲ་བ་ཕུར་བུ་རྣམས། །​སྔར་བཞིན་ཐམས་ཅད་སྦྱར་བར་བྱ། །​དེར་ནི་དུར་ཁྲོད་མེ་དག་གམ། །​གཙུབས་ལས་བྱུང་བའང་བརྟག་པར་བྱ། །​དེ་ཡི་དབུས་སུ་པདྨ་ནི། །​ཉི་མའི་དཀྱིལ་འཁོར་གྱིས་བརྒྱན་བསྒོམ། །​ཡི་གེ་རྃ་གྱི་ལྕགས་ཀྱུ་ཡིས། །​དེ་ཡི་དབུས་སུ་སེམས་ཀྱིས་དགུག །​མཆོད་ཡོན་ཞབས་བསིལ་ལ་སོགས་པ། །​ལས་ཀྱི་ཆོ་ག་ཇི་བཞིན་དབུལ། །​ཡམ་ཤིང་ཞོ་ཅན་ལྔ་ཡི་ཤིང་། །​འོ་མ་ལ་སོགས་ལྔ་པོ་བསྲེག །​ཞོ་དང་སྦྲང་རྩི་བུ་རམ་དང་། །​འོ་མ་སཱ་ལུའི་ཟན་དང་བཅས། །​འབྲས་ཀྱི་སོ་བ་ལ་སོགས་འབྲུ། །​ཐམས་ཅད་ཆོ་ག་བཞིན་དུ་བསྲེག །​ཞི་བ་ལ་སོགས་པ་ཡི་མེ། །​ཐམས་ཅད་ཇི་བཞིན་དཔྱད་པར་བྱ། །​དྲི་དང་མེ་ཏོག་བདུག་པ་སོགས། །​མཁས་པས་ཐམས་ཅད་མཆོད་པར་བྱ། །​པདྨ་མེ་ཡི་དབུས་བཀོད་ནས། །​དེ་དབུས་རྡོ་རྗེ་ལྷ་མོ་ནི། །​ལྷ་མོ་ཀུན་གྱི་འབྱུང་གནས་ཏེ། །​དབུས་ཀྱི་ལྷ་མོ་དགུག་པར་བྱ། །​ཟླ་བའི་དཀྱིལ་འཁོར་དབུས་གནས་པ། །​གཟུགས་མཛེས་ཡོངས་སུ་རྫོགས་པར་བསམ། །​སྔགས་དང་ཕྱག་རྒྱ་ཀུན་རིག་པས། །​སྔོན་བཞིན་ཐམས་ཅད་མཆོད་པར་བྱ། །​རྣལ་འབྱོར་པ་ཡི་དབུས་སུ་ནི། །​དེ་ཉིད་ཀུན་གྱིས་མཆོད་ནས་ཀྱང་། །​བསྲེག་པར་བྱ་བའི་རྫས་ཀུན་གྱིས། །​ལྷ་རྣམས་ཐམས་ཅད་ཚིམ་པར་བྱ། །​ཨོཾ་སརྦ་སཾ་ཤོ་དྷ་ནི་ཧཱུཾ་ཕཊ། རྫས་བསང་བའི་སྔགས་སོ། །​རྣམ་ཤེས་ས་གདུགས་སྦྱར་ནས་ནི། །​རྡོ་རྗེ་རྩེ་མོ་གསུམ་དུ་བརྟག །​ཨོཾ་ཧཱུཾ་ཨཱ་སྭཱ་ཧཱ། སྲེག་བླུགས་ཀྱི་རྩ་བའི་སྔགས་དང་ཕྱག་རྒྱའོ། །​དང་པོ་ཡམ་ཤིང་བསྲེག་པར་བྱ། །​དེ་ཡི་འོག་ཏུ་མར་བྱིན་ནས། །​མར་དང་སྦྲང་རྩི་འོ་མར་བཅས། །​འབྲུ་རྣམས་ཐམས་ཅད་བསྲེག་པ་ནི། །​སྦྱིན་སྲེག་ལས་ནི་གསུམ་པ་ཡིན། །​བཞི་པར་འོ་ཐུག་དག་བྱ་སྟེ། །​སཱ་ལུའི་འབྲས་ཟན་མར་དང་ནི། །​འོ་མར་བཅས་བསྲེགས་ལྔ་པ་ཡིན། །​དེ་ཉིད་ཅན་གྱིས་བརྒྱ་ཕྲག་ལྔའམ། །​འབྱོར་ན་དེ་བས་ལྷག་ཀྱང་རུང་། །​ཇི་ལྟར་ནུས་པ་བསྲེགས་པ་ཡིས། །​ལྷ་རྣམས་ཐམས་ཅད་ཚིམ་པར་བྱ། །​དེ་འོག་མར་དང་འོ་མར་བཅས། །​ཞལ་གྱི་ནང་དུ་བསྲེག་པར་བྱ། །​སླར་ཡང་དེ་ཉིད་སྦྱར་ནས་སུ། །​ལས་ཀྱི་དབྱེ་བས་བསྲེག་པར་བྱ། །​མར་དང་བདུད་རྩི་ལྔར་བཅས་པའི། །​གང་བའི་སྲེག་བླུགས་བརྟག་པར་བྱ། །​དེ་ནས་རྡོ་རྗེ་དྲིལ་དཀྲོལ་ཏེ། །​རྡོ་རྗེ་གླུ་ཡིས་བསྟོད་པར་བྱ། །​ཧཱུཾ་ཧཱུཾ་ཧཱུཾ། ཡང་དག་སྤྲོ་དང་སྡུད་པ་པོ། །​བདག་མེད་རྣལ་འབྱོར་སྟོན་མཛད་པ། །​ཐུན་མོང་རྣལ་འབྱོར་བདག་ཉིད་དེ། །​རྣམ་པར་སྣང་མཛད་ཕྱག་འཚལ་བསྟོད། །​ཧཱུཾ་ཧཱུཾ་ཧཱུཾ། སྟོང་པ་འདི་ཉིད་ལ་སོགས་པའི། །​དེ་ཉིད་ལས་ནི་གཟུགས་སུ་བསྟན། །​གང་དག་འདོད་བཞིན་གྱུར་པའི་དངོས། །​ཡེ་ཤེས་ལྷ་ལ་ཕྱག་འཚལ་བསྟོད། །​ཐམས་ཅད་གླུ་དང་གར་ལ་སོགས། །​ཕྱི་དང་ནང་གིས་མཆོད་ནས་ཀྱང་། །​སྙིང་པོ་བསྡུས་ཤིང་བསགས་པ་ཡིས། །​སླར་ཡང་དེ་བཞིན་བསྲེག་པར་བྱ། །​རྫས་ཀྱི་ཆོ་ག་ཡོངས་རྫོགས་ནས། །​སྒྲུབ་པོས་བདག་ཉིད་སྦྱོར་བར་བྱ། །​དཔལ་གྱི་འབྲས་བུ་ལོ་འདྲའི་འབྲས། །​ཞོ་དང་སྦྲང་རྩི་མར་གྱིས་བསྒོས། །​བྱང་ཆུབ་སེམས་ཀྱི་ཡམ་ཤིང་ལ། །​བརྒྱ་ཕྲག་ལྔ་ནི་བསྲེག་པར་བྱ། །​དེ་ཡི་དབུས་སུ་དབང་བསྐུར་ནས། །​སྨོན་ལམ་བཏབ་སྟེ་མཉམ་པར་གཞག །​རྒྱལ་སྲིད་ཉམས་པའང་ས་གསུམ་གྱི། །​རྒྱལ་སྲིད་མཛེས་པའང་མྱུར་དུ་ཐོབ། །​འོ་མ་སྦྲང་རྩིས་སྤགས་པ་ཡིས། །​ལོ་མ་ཡི་ནི་ཡམ་ཤིང་དག །​བརྒྱ་ཕྲག་ལྔ་རུ་བསྲེགས་ན་ནི། །​མྱུར་དུ་དཔལ་དང་ལྡན་པར་འགྱུར། །​ལས་ནི་གང་དང་གང་བསམ་པ། །​དེ་དང་དེ་ནི་ངེས་འགྲུབ་འགྱུར། །​དེ་ནས་སྔོན་གྱི་རྣལ་འབྱོར་གྱིས། །​རང་རང་གནས་སུ་ལྷ་མོ་བརྟག །​མེ་ཏོག་བདུག་པ་སྣ་ཚོགས་ཀྱིས། །​མཁས་པས་སྔགས་དང་ཕྱག་རྒྱས་མཆོད། །​རྣལ་འབྱོར་ཅན་གྱིས་བསྟན་པར་བྱ། །​མཆོད་པ་ཉི་ཤུས་མཆོད་ནས་ནི། །​རྡོ་རྗེ་དྲིལ་བུས་རོལ་པར་བྱ། །​རྡོ་རྗེ་ཁུ་ཚུར་གཉིས་བཅིངས་ནས། །​རྒྱབ་དང་རྒྱབ་ཏུ་སྦྱར་བར་བྱ། །​ས་གདུགས་པདྨར་བསྒྲེང་ནས་ནི། །​དཀར་པོ་གི་ཝང་བསྒྲེངས་ནས་སུ། །​ཕྱག་རྒྱ་འདི་ཡིས་བསྐྱོད་པར་བྱ། །​ཨོཾ་བཛྲ་གྷཎྜེ་ཧཱུཾ་ཧོཿ། །​ཨོཾ་བཛྲ་གྷཎྜེ་ར་ཎི་ཏ་པྲ་ར་ཎི་ཏ་སརྦ་བུདྡྷ་པྲ་ཙ་ལི་ཏེ་པྲ་ཛྙཱ་པཱ་ར་མི་ཏཱ་ན་ད་སྭ་བྷཱ་ཝེ་བཛྲ་དྷ་ར་ནི་ཧྲྀ་ད་ཡཱ་ཨ་བ་སཾ་ཏོ་ཥ་ནི་ཧཱུཾ་ཧཱུཾ་ཧོ་ཧོ་ཨཱཿསྭཱ་ཧཱ། ཞེས་བྱ་བས་བསྐྱོད་པར་བྱ་སྟེ། །​རྡོ་རྗེ་དྲིལ་བུའི་སྔགས་དང་ཕྱག་རྒྱའོ། །​མེ་ཐབ་ཀྱི་མཚན་ཉིད་དང་སྦྱིན་སྲེག་གི་ཆོ་ག་སྟེ་ཉི་ཤུ་རྩ་གཅིག་པའོ།། །​།དེ་ནས་ལྕགས་ཀྱུ་ལྔ་ལ་སོགས། །​རྣལ་འབྱོར་མ་ལ་དབུལ་བར་བྱ། །​ལྕགས་ཀྱུ་གཞན་ནི་ཐམས་ཅད་ཀྱང་། །​ལྕགས་ཀྱུ་ལྔ་ཡིས་དེ་ཉིད་བྱ། །​ཐམས་ཅད་རིག་པས་ཕྱི་ནང་གི །​རྣལ་འབྱོར་མ་ཀུན་དབུལ་བར་བྱ། །​ཁུ་ཚུར་གཉིས་ནི་བཅིངས་ནས་སུ། །​ཡེ་ཤེས་རྣམ་ཤེས་དཀྲི་བར་བྱ། །​ཨོཾ་ཨཱཿཧཱུཾ་ཧཱུཾ་གུཾ་སུཾ་སྭཱ་ཧཱ། ལྕགས་ཀྱུ་ལྔའི་སྔགས་དང་ཕྱག་རྒྱའོ། །​ཐམས་ཅད་རོ་ནི་གཅིག་གྱུར་པ། །​ལྷོ་ནུབ་ཀྱི་ནི་མཚམས་སུ་གཞག །​གནས་ནི་གཞན་དང་གཞན་དག་ཏུ། །​ཉེ་བར་སྤྱོད་པའི་སྣོད་ཀྱིས་མཆོད། །​སློབ་དཔོན་ཤིན་ཏུ་བརྟག་པ་ཡིས། །​བདུད་རྩི་ལྔ་ནི་དབུལ་བར་བྱ། །​ཉ་ཕྱིས་ཆེན་པོ་ལ་སོགས་སྔོན། །​སྣོད་ནི་མཛེས་པར་དགང་བར་བྱ། །​ཟླ་བའི་ལག་པ་བརྐྱང་ནས་སུ། །​རྣམ་ཤེས་དང་ནི་འཇིགས་པར་སྦྱར། །​བ་དན་གསུམ་པ་བརྐྱང་བྱས་ནས། །​ཉ་ཕྱིས་ལ་སོགས་མདུན་དུ་བཞག །​སྔོན་གྱི་སྔགས་སོགས་དེ་ཉིད་ཀྱིས། །​བདུད་རྩི་ལྔ་ནི་སྦྱར་བར་བྱ། །​དེ་ཉིད་དབུས་སུ་ཟླ་བ་ལ། །​བདུད་རྩིའི་ཡི་གེ་བལྟ་བར་བྱ། །​ཨོཾ་ཧཿཧོཿཧྲཱིཿགྷྲི་ཧཱུཾ་ཨ་སྭཱ་ཧཱ། ཞེས་བྱ་བ་སྟེ། བདུད་རྩི་ལྔ་སྦྱང་བའི་སྔགས་སོ། །​རྣམ་ཤེས་དང་ནི་སྦྱིན་པར་སྦྱར། །​བསྲུང་བ་རྣམ་པ་གསུམ་དུ་འདོད། །​རྣལ་འབྱོར་མ་ཀུན་སྔགས་རིག་པས། །​ཉ་བྱིས་ལ་སོགས་སྣོད་བཀང་སྟེ། །​སོ་སོའི་ཆར་ནི་དབུལ་བར་བྱ། །​སྦྱིན་པ་མིན་པའི་ཆོ་ག་ཡིས། །​མཁས་པས་ཐམས་ཅད་མཆོད་པར་བྱ། །​རྡོ་རྗེ་དྲིལ་བུའི་སྒྲ་ཡིས་ནི། །​སླར་ཡང་གླུ་ནི་བླང་བར་བྱ། །​ཧཱུཾ་ཧཱུཾ་ཧཱུཾ། རྡོ་རྗེ་སེམས་དཔའ་བསམ་པས་རོལ། །​ཐར་པ་ལ་དགྱེས་བལྟ་ན་ཡང་། །​ཤིན་ཏུ་དབྱེར་མེད་བརྟན་པ་སྟེ། །​ཤ་དང་སྦྲང་རྩི་བསྲུབས་མཐུ་ཡིས། །​རྡོ་རྗེ་མ་གཅིག་ངལ་བ་འཇོམས། །​དྲག་མོ་རོ་ལངས་གཏུམ་མོ་ཡིས། །​བྱ་བ་སྣ་ཚོགས་བྱེད་གྱུར་གཙོ། །​ཡོངས་སུ་གྲོལ་བའི་མཆོག་ཉིད་དེ། །​ཐར་དང་འགལ་དང་སྙིང་རྗེས་ཁྲོས། །​སྙིང་པོ་ཡི་ནི་སྙིང་པོར་གནས། །​བཞི་པས་བཀབ་ཅིང་ཁྲོ་བ་འཇོམས། །​དྲན་པ་ལྔ་བྲལ་སྲིད་ལས་གྲོལ། །​ཆགས་དང་རྨོངས་དང་དེ་ཉིད་མཁྱེན། །​དེ་ཉིད་སྦྱོར་བས་གཟིགས་པའི་གཙོ། །​ཞབས་མཆོག་ལྷ་ཡིས་ཕྱག་བགྱིས་པ། །​པདྨའི་གདན་བཞུགས་གཙོ་བོ་ནི། །​ཡོངས་སུ་མཉེས་ཤིང་ཚིམ་བྱའི་ཕྱིར། །​བརྒྱ་བྱིན་གྱིས་ནི་གདུགས་ཀྱང་ཐོགས། །​གདོང་བཞི་པ་ཡིས་རྔ་ཡབ་གཡོབ། །​སེང་གེ་དག་ནི་གསོལ་ཀས་གནས། །​འཕྲོག་བྱེད་རྗེ་བོའི་མཚན་མས་སྒྲོགས། །​འཇིག་རྟེན་གསུམ་གྱིས་ཕྱག་བྱས་པའི། །​རྡོ་རྗེ་སེམས་དཔའ་རྒྱལ་གྱུར་ཅིག །​ལྕགས་ཀྱུ་ལྔ་ལ་སོགས་པའི་མཆོད་པ་ཐམས་ཅད་ངེས་པར་དབུལ་བའི་ཆོ་ག་སྟེ་ཉི་ཤུ་རྩ་གཉིས་པའོ།། །​།དེ་ནས་རྣལ་འབྱོར་མར་བཅས་པའི། །​དཔའ་བོའི་སེམས་ནི་མཆོད་པར་བྱ། །​ཕྱོགས་བརྒྱད་ཀུན་ནས་བསྐོར་བ་རུ། །​ཀུན་ལ་གདན་ནི་ཕུལ་ནས་ཀྱང་། །​རྣལ་འབྱོར་རྣལ་འབྱོར་མ་གནས་སུ། །​ཅིག་ཅར་ལྷན་ཅིག་སྟན་ལ་བཞུགས། །​དེ་ཉིད་རྣལ་འབྱོར་མ་ཀུན་གྱིས། །​གཉིས་སྤྱོད་ནུ་མ་འཛིན་པ་དང་། །​སྒེག་ཅིང་བཞད་དང་བཅས་པ་ཡིས། །​རྡོ་རྗེ་དྲིལ་བུས་རོལ་བར་བྱ། །​སྐུ་ལ་དྲི་ནི་རིམ་བཞིན་དབུལ། །​ཀུན་ལ་མེ་ཏོག་སོགས་པས་མཆོད། །​ཐམས་ཅད་དྲི་ཡིས་བདུགས་ནས་ནི། །​ཐམས་ཅད་ལ་ནི་མར་མེ་དབུལ། །​ཐམས་ཅད་མདུན་དུ་གཏོར་མ་ནི། །​ཐམས་ཅད་ཕུད་ལས་དབུལ་བར་བགྱི། །​ལྕགས་ཀྱུའི་རྫས་ནི་སྣ་ཚོགས་ཏེ། །​ཁྱད་པར་དུ་ནི་རྣམ་པ་ལྔ། །​གཉིས་མེད་དེ་ཉིད་དེ་ཉིད་ཀྱི། །​རྣལ་འབྱོར་མ་ཀུན་མཉེས་པར་བྱ། །​རྣལ་འབྱོར་ནམ་མཁའི་རང་བཞིན་དུ། །​སློབ་དཔོན་ལུས་ནི་ངེས་པར་བྱ། །​བདུད་རྩི་ལྔ་ཡིས་དུང་ཆོས་ལས། །​ནན་ཏན་དུ་ནི་བླང་བས་དབུལ། །​སྔར་བསྟན་པ་ནི་དེ་ཉིད་ཀྱིས། །​སྒྲུབ་པ་པོས་ནི་གསང་སྔགས་བརྗོད། །​གནས་གསུམ་དུ་ནི་གཏོར་ནས་སུ། །​རྣལ་འབྱོར་མ་ཡིས་ཀུན་ནས་དབུལ། །​དམ་ཚིག་སྤྱོད་པ་ཐམས་ཅད་ལ། །​ཚིགས་བཅད་འདིས་ནི་སྦྱིན་པར་བྱ། །​ལྟོས་ཤིག་མཛེས་པ་ཡི་ནི་ཆོས། །​འདི་ལ་ཐེ་ཚོམ་བྱར་མི་རུང་། །​ཁྱི་དང་བྲམ་ཟེ་གདོལ་པ་གསུམ། །​རང་བཞིན་གཅིག་པས་ལྷན་ཅིག་བཟའ། །​པདྨ་བསྐོར་བ་སྔོན་འགྲོ་བས། །​གཞན་གྱིས་དེ་བཞིན་བཟུང་ནས་སུ། །​རྣམ་ཤེས་དང་ནི་འཇིགས་པར་སྦྱར། །​ལྷག་མ་རྩེ་མོ་ལྟ་བུར་སྦྱར། །​ཉི་མར་ཟླ་བ་གཞག་ནས་ནི། །​ཚིགས་བཅད་འདི་ནི་རྗེས་སུ་བཟླས། །​རིན་ཐང་མེད་པ་དམ་པའི་ཆོས། །​འདོད་ཆགས་དྲི་བྲལ་ལེགས་འོངས་ཤིང་། །​གཟུང་དང་འཛིན་པ་རྣམ་སྤངས་པ། །​དེ་ཉིད་གནས་ལ་ཕྱག་འཚལ་ལོ། །​དེ་ནས་ཐམས་ཅད་རྣལ་འབྱོར་པ། །​ཐམས་ཅད་དག་པའི་རིམ་པ་ཡིས། །​ཐམས་ཅད་འདོད་བཞིན་བྱིན་གྱིས་བརླབ། །​བཀྲ་ཤིས་གླུ་ནི་ལེན་པ་དང་། །​དཔའ་བོ་རྣམ་པར་དག་པའོ། །​ཨཱ་ལི་ཀཱ་ལི་བཟླས་ནས་སུ། །​རྡོ་རྗེ་དྲིལ་བུའི་སྒྲར་ལྡན་པས། །​དེ་ཉིད་གླུ་ནི་བླང་བར་བྱ། །​ཐར་པའི་བདེན་པ་དམ་པའི་མཆོག །​སྙིང་རྗེས་བརྒྱན་པའི་བདེ་ལ་རོལ། །​ཆགས་པའི་དགའ་བས་བརྒྱན་པ་ཡི། །​དྲག་པོས་རྒོལ་བ་འཇོམས་པར་མཛད། །​སྟོང་པ་ཉིད་དུ་གཟིགས་པ་ཡིས། །​བཟའ་དང་བཟའ་མིན་རྣམ་པར་སྤངས། །​འགྲོ་བ་ཡོངས་སུ་བསྒྲལ་བའི་ཕྱིར། །​འཇིགས་པའི་གཟུགས་ཀྱིས་རྣམ་པར་རོལ། །​རྫས་ཀུན་གྱིས་ནི་མཆོད་ནས་སུ། །​རྡོ་རྗེ་གླུ་ཡིས་ཉེ་བར་བསྲུང་། །​རྡོ་རྗེ་དྲིལ་བུ་སྒྲར་བཅས་པས། །​དཔའ་བོས་ལྷག་མའི་གཏོར་མ་དགང་། །​རང་བཞིན་མེད་པའི་སེམས་གཅིག་གིས། །​ཁ་ནི་ཡོངས་སུ་དགང་བར་བྱ། །​ལས་གང་འདོད་པ་བསམས་ནས་སུ། །​གཏོར་མའི་སྣོད་དུ་གདབ་པར་བྱ། །​ཨོཾ་ཀུ་རུ་ཀུ་རུ། །​རྗེ་དང་རྗེ་ཆེན་དངོས་གྲུབ་སྟེར། །​དུར་ཁྲོད་གནས་པ་ཡི་དགས་གདོང་། །​གཙིགས་བྱེད་གཏུམ་མོ་ཁྲག་དགྱེས་མ། །​དམ་ཚིག་སྲུང་ཞིང་རྣལ་འབྱོར་འཛིན། །​ཀཱི་ལི་ཀཱི་ལི་སྒྲ་ཆེན་མ། །​ཕ་མེས་ནགས་གནས་གདོན་གྱི་ནི། །​ཚོགས་བཅས་དབུས་སུ་བཞུགས་གྱུར་པ། །​གཙིགས་བྱེད་གཏུམ་མོ་དུད་སོལ་མ། །​བཞེས་ཤིག་གསོལ་ཅིག་དམ་ཚིག་ལ། །​གཞག་ནས་དབང་དུ་མཛད་དུ་གསོལ། །​ཨོཾ་གྲྀཧྣ་གྲྀཧྞ་སརྦ་དུཥྚཾ་ནཾ་བྷཀྵ་བྷཀྵ་ཧོ་ཕྲིཾ་ཕྲེཾ་ཕྲོཾ་ཕེཾ་ཕཊ་སྭཱ་ཧཱ། །​རྡོ་རྗེ་ཁུ་ཚུར་གཉིས་བཅིངས་ནས། །​དཀར་པོ་དང་ནི་གི་ཝང་བསྒྲེང་། །​རྩེ་མོ་ཅུང་ཟད་དགུག་ནས་སུ། །​ཁ་ཡི་གྲྭ་རུ་གཞག་པར་བྱ། །​ལྷག་མའི་གཏོར་མ་ལ་དུད་པའི་སོལ་བ་མོ་ཞེས་བྱ་བའི་སྔགས་དང་ཕྱག་རྒྱའོ། །​ཕེ་མེས་ནགས་ཀྱི་མཆོག་དང་ནི། །​བྲག་དང་ཤིང་གཅིག་ཆུ་ཆེན་འགྲམ། །​ཉེ་བར་སྤྱོད་པ་ལྔ་ལྡན་པའི། །​གཏོར་སྦྱིན་སེ་གོལ་གསུམ་གཏོགས་བྱ། །​ལྷག་མའི་གཏོར་མའི་ཆོ་ག་སྟེ་ཉི་ཤུ་རྩ་གསུམ་པའོ།། །​།དེ་ནས་རྫས་ནི་ལྔ་པོ་དག །​དྲི་ཞིམ་བཅས་ཤིང་འོ་མར་བསེ། །​དུང་གི་སྣོད་ནི་ཡོངས་བཀང་བ། །​དམ་ཚིག་ཆུ་ཡིས་གཏོར་བར་བྱ། །​ཨོཾ་ཨཱཿཧཱུཾ་སྭཱ་ཧཱ།ལན་བདུན་བར་དུ་བཟླས་ནས་སུ། །​དམ་ཚིག་ཆུ་རུ་བརྟག་པར་བྱ། །​དེ་ནས་སློབ་མ་རེ་རེ་ནས། །​སྡོམ་པ་དག་ནི་བྱིན་ནས་གཞུག །​མིག་ནི་གོས་ཀྱིས་བཀབ་ནས་སུ། །​ཐལ་མོ་སྦྱར་ནས་གཞུག་པར་བྱ། །​སློབ་དཔོན་གྱི་ནི་མདུན་གནས་ཏེ། །​ཐལ་མོ་མེ་ཏོག་གིས་བཀང་ནས། །​དེ་རིང་འཁོར་བ་ལས་བསྒྲལ་ནས། །​བྱང་ཆུབ་སེམས་སུ་སྨོན་པར་བྱ། །​དེ་ནས་སློབ་མས་རང་བཞིན་ནི། །​དག་པ་ལ་སོགས་བསྒོམ་པར་བྱ། །​ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། ཨོཾ་བཛྲ་ཤུདྡྷཿསརྦ་དྷརྨཱ་བཛྲ་ཤུདྡྷོ྅ཧཾ། ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ། དག་པ་རྣམ་གསུམ་བྱས་ནས་ནི། །​སློབ་མ་ལ་ནི་འདི་སྐད་བརྗོད། །​སངས་རྒྱས་ཆོས་དང་དགེ་འདུན་ཏེ། །​དཀོན་མཆོག་གསུམ་ལ་སྐྱབས་སུ་སོང་། །​གཞན་གྱི་ནོར་ལ་རེག་བྱ་མིན། །​འཇིགས་པ་ཀུན་གྱིས་འཇིགས་མི་བྱ། །​སེམས་ཅན་བྱམས་དང་སྙིང་རྗེ་སོགས། །​སྡོམ་པ་དང་ནི་ཚུལ་ཁྲིམས་བསྲུང་། །​ཨོཾ་པཉྩ་ཌཱ་ཀི་ནཱི་པཱུ་ཛོ་པསྠ་ནཱ་ཡ་ཨཱཏྨ་ནཱཾ་ནིརྱཱ་ཏི་ཡཱ་མི། །​ཨོཾ་ཨཱ་ཙརྱ་པུ་ཛོ་པསྠ་ནཱ་ཡ་ཨཱཏྨ་ནཱཾ་ནི་རྱཱ་ཏ་ཡཱ་མི། ཨོཾ་ས་ཀ་ལ་སྭ་ཏྭ། པ་རི་ཏྲ་ནཱ་ཡ། ཨཱཏྨ་ནཱཾ་ནིརྱཱ་ཏ་ཡཱ་མི། ས་མ་ཡ་སྟྭཾ། ས་མ་ཡ་ཧོ། ཨ་ནི་ཡིག་འབྲུ་ཀུན་གྱི་མཆོག །​གསུང་གི་རྡོ་རྗེ་བྱིན་གྱིས་བརླབ། །​ཨུ་ནི་འདོད་པ་སྒྲུབ་བྱེད་པ། །​སྐུ་ཡི་རྡོ་རྗེ་བྱིན་གྱིས་བརླབ། ཧཱུཾ་ནི་ཉོན་མོངས་བསྲེག་པ་སྟེ། །​ཐུགས་ཀྱི་རྡོ་རྗེ་བྱིན་གྱིས་བརླབ། །​ཨོཾ་དྷི་ལི་དྷི་ལི་མན་ཕུར་ཎི་ད་བཛྲ་ཨ་ཙ་ལེ་ཡུཾ་ཡུཾ་སྭཱ་ཧཱ། །​དེ་རིང་ཡེ་ཤེས་ཅན་ཡེ་ཤེས། །​བདུད་རྩི་དག་ནི་མྱང་བར་གྱིས། །​ཨོཾ་དུར་ཁ་ཏི་ཨཱ་བ་ཧ་རཱ་ཡ་སྭཱ་ཧཱ། བདུད་རྩི་ཡི་ནི་དུང་ཆོས་ནས། །​སྔགས་ཀྱིས་ཁ་རུ་བླུད་པར་བྱ། །​ཇི་བཞིན་བཀའ་ནི་བསྒོས་ནས་ཀྱང་། །​དམ་ཚིག་བྱས་ཏེ་དབབ་པར་བྱ། །​སློབ་མ་ལྷ་ཡི་སྐུར་བསྐྱེད་ལ། །​སྙིང་ཁར་རླུང་གིས་བསྐོར་བ་ཡི། །​རླུང་གི་ས་བོན་གཞག་པར་བྱ། །​རྐང་པར་རླུང་དང་རླུང་གིས་ནི། །​སྙིང་གའི་རླུང་ནི་སྦ་བར་བྱ། །​ཡེ་ཤེས་མཁའ་འགྲོ་བདག་བྱས་ཏེ། །​ཧཱུཾ་གི་ཡེ་ཤེས་དྲུག་ཏུ་བཟླ། །​ཨོཾ་ཨཱ་ཁ་ཁི་ལ་ལེ་ཧཱུཾ་ཨ། རྡོ་རྗེ་དྲིལ་བུའི་སྒྲར་བཅས་པས། །​རྣལ་འབྱོར་པ་ཡིས་ང་རྒྱལ་བསྐྱེད། །​རྡོ་རྗེ་གླུ་ཡིས་གླུ་ལེན་ཅིང་། །​རྡོ་རྗེ་གར་གྱིས་དྲག་ཏུ་བསྐྱོད། །​རང་འདོད་གར་གྱིས་གར་བྱེད་ཅིང་། །​བདག་ཉིད་ཇི་ལྟར་འདོད་བཞིན་བྱེད། །​ཨོཾ་ཏིཥྛ་བཛྲ་སཏྭ་ས་མ་ཡ་པྲ་ཏི་པ་ལ་ཀ་ཧཱུཾ་ཧཱུཾ་ཧཱུཾ་ཧོ་ཧོ་ཧོ་སྭཱ་ཧཱ། །​གཤེགས་སུ་གསོལ་བའི་སྔགས་སོ། །​དེ་ནས་མེ་ཏོག་གཏོར་ནས་ནི། །​གནས་ལྔ་ཡི་ནི་ལྷ་མོ་ཡི། །​རིགས་ཀྱི་བྱེ་བྲག་ཤེས་བྱས་ལ། །​སྔགས་དང་ཕྱག་རྒྱ་ལ་སོགས་སྦྱིན། །​ཨོཾ་ཛྙཱ་ན་ཙཀྵུ་ཧཱུཾ་ཨཿསྭཱ་ཧཱ། དེས་མིག་ཕྱེ་ནས་ཕྱག་བྱས་ཏེ། །​ལྷ་ཡི་དེ་ཉིད་བསྟན་པར་བྱ། །​སུམ་ཅུ་པ་ཡི་འབྱུང་བའི་གནས། །​ལྷ་རྣམས་ཀུན་གྱི་བདག་པོ་སྟེ། །​ཡེ་ཤེས་མཁའ་འགྲོ་མ་དངོས་ཀྱི། །​ཤེས་རབ་ཕ་རོལ་ཕྱིན་མས་འཁྱུད། །​རྣལ་འབྱོར་ནམ་མཁའ་ཞེས་བྱ་བ། །​རྣམ་དག་ཡེ་ཤེས་ཀྱིས་སྤྲུལ་ལྟོས། །​མེ་ལོང་ཡེ་ཤེས་ལས་བྱུང་བ། །​སྡང་བ་ཐམས་ཅད་འཇོམས་མཛད་ཅིང་། །​གླང་པོའི་སྟེང་ན་ཡང་དག་བཞུགས། །​ཤར་གྱི་རྡོ་རྗེ་མཁའ་འགྲོ་ལྟོས། །​མཉམ་ཉིད་ཡེ་ཤེས་ལས་བྱུང་བ། །​སྦྲུལ་དཀའ་ཡི་ནི་སྟན་ལ་བཞུགས། །​བདུད་རྣམས་ཐམས་ཅད་སྲེག་བྱེད་པ། །​བྱང་གི་མཁའ་འགྲོ་དྲག་མོ་ལྟོས། །​མི་དགེ་བཅུ་ཡི་ལས་ལ་སོགས། །​རྣམ་པར་དཔྱོད་ལས་ངེས་སྤྲུལ་པ། །​བྱ་ཁྱུང་གི་ནི་སྟན་ལ་བཞུགས། །​ནུབ་ཕྱོགས་རོ་ལངས་མ་ལ་ལྟོས། །​བྱ་བ་ཀུན་བྱེད་ལས་བྱུང་བ། །​སེང་གེ་འཕྲོག་བྱེད་འདུལ་མཛད་མ། །​ཉོན་མོངས་ཐམས་ཅད་སྲེག་པ་ཡི། །​ལྷོ་ཕྱོགས་ལྷ་མོ་ལ་ཡང་ལྟོས། །​སྟག་སེང་འུག་པ་ཅེ་སྤྱང་སྟེ། །​སྙིང་པོའི་གྲྭ་བཞི་དག་ན་གནས། །​སེང་གེ་ཕག་དང་མ་ཧེ་དང་། །​ཅེ་སྤྱང་གི་ནི་སྟན་ལ་བཞུགས། །​སེམས་ཅན་དོན་བྱའི་རྒྱུ་རུ་ནི། །​ཐམས་ཅད་སྣ་ཚོགས་གཟུགས་ཀྱིས་བཞུགས། །​མཁའ་འགྲོ་མེ་འབར་འཇིབ་བྱེད་མ། །​འཕྲོག་བྱེད་མ་སྟེ་སྒོ་རྣམས་སྐྱོང་། །​ལྷ་རྣམས་ཐམས་ཅད་དགུག་པ་དང་། །​འཛུད་ཅིང་འཆིང་དང་མཉེས་བྱེད་ཡིན། །​སྦོས་མོ་འཇུ་བྱེད་གཏུམ་མོ་སྟེ། །​བདུད་རྩིའི་སྣོད་ནི་ཕྱག་ན་བསྣམས། །​དྲག་མོ་ཁྲག་གསོལ་ཤ་གསོལ་མ། །​ལྕགས་ཀྱུ་ལྔ་ཡིས་བཀང་བ་ཡི། །​པདྨའི་སྣོད་ནི་བསྣམས་ནས་སུ། །​གཅིག་གིས་སྟེང་ན་འགེབས་པར་མཛད། །​དྲག་ཤུལ་འབར་མ་མི་སྡུག་མ། །​ཕྱག་ན་འདམ་སྐྱེས་གཏོར་མས་བཀང་། །​ཐོད་པ་མ་དང་རྡོ་རྗེ་མ། །​བུམ་ཅན་བཟའ་བཏུང་བསྣམས་ཤིང་འགེབས། །​སྒེག་མོ་དྲི་དང་པི་ཝང་དང་། །​མེ་ཏོག་གླུ་དང་བདུག་པར་བཅས། །​གར་དང་མར་མེ་བཅས་པ་ཀུན། །​ཕྱོགས་མཚམས་མཆོད་པ་བརྩོན་པ་ཡིན། །​འཕྲོག་བྱེད་དག་ནི་གསོལ་ཀ་སྟེ། །​ཚངས་པ་རྔ་མ་ཐོགས་ཤིང་གཡོབ། །​དྲག་མོ་མིང་ནི་སྒྲོགས་པར་བྱེད། །​བརྒྱ་བྱིན་གདུགས་ནི་ཐོགས་ཏེ་གནས། །​རང་གི་ཆུང་མ་སྡེར་བཅས་པ། །​ཕྱི་རོལ་སྒོ་བཞི་དག་ན་གནས། །​དབང་པོ་ནོར་ལྷ་འབྱུང་པོའི་བདག །​ཆུ་ཡི་རྒྱལ་པོ་མཚམས་བཞི་ན། །​རང་གི་ཆུང་མ་སྡེར་བཅས་པ། །​སྣ་ཚོགས་མཆོད་པ་ཐོགས་ཏེ་གནས། །​བར་སྣང་གནས་པའི་གྲོང་ཁྱེར་ནི། །​ལྷ་ཡི་དེ་ཉིད་མཚོན་པར་བྱ། །​ལྷའི་དེ་ཁོ་ན་ཉིད་ཀྱི་མཆོད་པའི་ཆོ་ག་སྟེ་ཉི་ཤུ་རྩ་བཞི་པའོ།། །​།དེ་ནས་ཡན་ལག་ལྔས་བཏུད་དེ། །​ཨརྒྷ་ཞབས་བཀྲུ་མཆོད་སོགས་ཏེ། །​རང་འདོད་ཆོས་ནི་གསོལ་བ་གདབ། །​རྣལ་འབྱོར་མ་ཡི་ཚོགས་བཅས་པའི། །​རྡོ་རྗེ་མཁའ་འགྲོའི་གོ་འཕང་ལས། །​ཕྱིར་མི་ལྡོག་པར་བདག་འགྱུར་བའི། །​རིག་པ་གང་ཡིན་དེང་བདག་གསོལ། །​དེ་ནས་སློབ་མ་ཐལ་སྦྱར་ནས། །​སྡོམ་པའི་སྔགས་ནི་བརྗོད་པར་བྱ། །​ཨོཾ་བཛྲ་མཎྜ་ལ་མ་ཧཱ་མཎྜ་ལ་པྲ་བེ་ཤ་སྟྭཾ་ཧཱཾ། ཨོཾ་ཡོ་ག་མཎྜ་ལ་མ་ཧཱ་མཎྜ་ལ་དར་ཤི་སྟྭཾ་ཧཱཾ། ཨོཾ་གུ་ཧྱ་མཎྜ་ལ་མ་ཧཱ་མཎྜ་ལ་དྷི་ཀྵི་སྟྭཾ་ཧཱཾ་ས་མ་ཡ་སྭཱ་ཧཱ། ས་མ་ཡ་ཧོ། །​ཡང་སློབ་མས་བརྗོད་དུ་གཞུག་པར་བྱ་སྟེ། །​དོན་དམ་སྨྲ་བའི་སེང་གེ་རྣལ་འབྱོར་ཞེས་བྱ་བ། །​སྡུག་བསྔལ་གཅོད་པའི་དོན་ལ་ཤིན་ཏུ་མཁས་གྱུར་པ། །​སྲིད་པའི་ཉེས་དམིགས་སྐྱེད་རྩ་ཉོན་མོངས་བཅད་ནས་ནི། །​རྣལ་འབྱོར་དོན་དམ་རྒྱལ་པོ་དེ་ཉིད་གྲུབ་པར་མཛོད། །​ཉི་མའི་ཁུ་ཚུར་བཅངས་ནས་སུ། །​དུང་དང་ཡེ་ཤེས་སྦྱོར་བར་བྱ། །​ལྷ་ཡི་བདག་ཉིད་ཚུལ་གྱིས་ནི། །​གནས་བརྒྱད་དག་ནི་བསྲུང་བར་བྱ། །​ཀྵུཾ་ནི་སྤྱི་བོར་བསམ་བྱ་སྟེ། །​ཧཱུྃ་ནི་མིག་གཉིས་དག་ཏུ་དགོད། །​ཡུཾ་ནི་རྣ་བ་སྣ་དག་ལ། །​ལྕེ་ལ་སུཾ་ཡིག་འབར་བ་བསམ། །​མགྲིན་པར་སྨྼྻུཾ་ནི་བརྩེགས་པ་སྟེ། །​ནམ་ཚོང་དག་ལ་ཧྨྼྻུཾ་བསམ། སྙིང་གི་ཕྱོགས་སུ་ཡྨྼྻུཾ། ལྟེ་བར་ཀྵྨྼྻུཾ་དགོད་པར་བྱ། ས་བོན་བརྒྱད་ནི་དགོད་པ་དང་། །​ཕྱག་རྒྱ་རིམ་བཞིན་ཡན་ལག་དགོད། །​ཨོཾ་ས་མ་ཡོ་ཧོ་ཧཾ། མི་ཏི་མཾ། ཨོཾ་བཛྲོ་ཧཾ། མི་ཏི་ཨ་ཨོཾ། ཛྙཱ་ནོ་ཧཾ། མི་ཏི་ཧཱུཾ་བརྡྡ་ནོ་ཧཾ་ཧོ། ཨོཾ་ཨུཏྤྷཱ་བ་ཨཱ་ཨ་ཨཱ་ཨོཾ་ཧཱུཾ་ཕཊ། དེ་ཉིད་སོ་སོར་བཟུང་བ་ཡིས། །​ཡེ་ཤེས་སྐུ་ནི་བདག་ཅེས་བརྗོད། །​གསང་བའི་སྡོམ་པ་བྱིན་ནས་སུ། །​དེ་ལ་དབང་ནི་བསྐུར་བར་བྱ། །​རྣལ་འབྱོར་མ་བརྒྱད་ཀྱི་གོ་ཆ་དང་སྡོམ་པའི་ཆོ་ག་སྟེ་ཉི་ཤུ་རྩ་ལྔ་པའོ།། །​།དེ་ནས་དབང་ནི་བསྐུར་བའི་ཕྱིར། །​ལྷོ་དང་ནུབ་དང་བྱང་དུ་ནི། །​ཤར་ཕྱོགས་ཀྱི་ནི་བུམ་པ་རྣམས། །​སློབ་དཔོན་གྱི་ནི་བསྙེན་པ་བྱ། །​སེང་གེའི་གདན་སོགས་ལྔ་ལ་ནི། །​མགོ་བོར་གདུགས་དང་བཅས་ཏེ་གཞག །​བཟང་པོའི་འདུག་སྟངས་གནས་ནས་ནི། །​མེ་ཏོག་བཅས་པའི་ཐལ་མོ་སྦྱར། །​བྱང་ཆུབ་སེམས་ཀྱི་ས་བོན་གྱིས། །​སེམས་ཅན་བླ་མེད་སྨོན་པར་བྱ། །​རྡོ་རྗེ་དྲིལ་བུའི་སྒྲར་ལྡན་པས། །​བཀྲ་ཤིས་གླུ་ཡིས་དགོང་བར་བྱ། །​སློབ་མ་ཤར་དུ་བལྟས་ནས་ནི། །​སློབ་དཔོན་ནུབ་ཏུ་བལྟ་བར་བྱ། །​རྡོ་རྗེ་སེམས་སོགས་སྦྱོར་བ་ཡིས། །​ཉི་ཟླའི་ལག་པས་བུམ་བཟུང་ནས། །​རྡོ་རྗེ་བཅས་པའི་ཤིང་ལོ་ཡིས། །​བུམ་པའི་ཡེ་ཤེས་ཆུ་བླངས་ཏེ། །​དེ་རིང་འཁོར་བ་སྒྲོལ་བྱེད་པའི། །​བྱང་ཆུབ་ཆེན་པོར་དབང་བསྐུར་བྱ། །​ཨོཾ་ཨ་ཕུཾ་ཕེཾ་ཕཊ་ཧཱུཾ་སྭཱ་ཧཱ། དབང་བསྐུར་བའི་སྔགས་སོ། །​རྡོ་རྗེ་ལྕགས་སྒྲོག་ཕྱག་རྒྱ་ནི། །​དཀར་པོ་གི་ཝང་སྦྲེལ་བར་བྱ། །​ཨོཾ་བཛྲ་ཀཱ་ཡ་ཧཱུཾ་ཨཱཿསྭཱ་ཧཱ། གནས་བརྒྱད་ཀྱི་ནི་གནས་རྣམས་སུ། །​བསྲུང་བ་དག་ནི་བཅིང་བར་བྱ། །​ཉི་མར་རྡོ་རྗེ་བྱིན་ནས་སུ། །​ཟླ་བར་དྲིལ་བུ་སྦྱིན་པར་བྱ། །​མགོ་བོར་སངས་རྒྱས་རྣམ་པ་ལྔ། །​སྔགས་དང་ཕྱག་རྒྱས་སྦྱར་བར་བྱ། །​རྡོ་རྗེ་ཁུ་ཚུར་གཉིས་བཅིངས་ནས། །​དཀར་པོ་དང་ནི་གི་ཝང་བསྒྲེང་། །​རྩེ་མོ་ཅུང་ཟད་བཀུག་སྟེ་སྤྲད། །​དུ་བ་དང་ནི་དྲི་གསུམ་བརྐྱང་། །​ཨོཾ་ཨཱཿཧཱུཾ་སྭཱ་ཧཱ། སངས་རྒྱས་ལྔ་ཡི་ཅོད་པན་གྱི། །​དབང་བསྐུར་སྔགས་དང་ཕྱག་རྒྱའོ། །​བདག་གིས་ཐམས་ཅད་བྱིན་ནས་སུ། །​མིང་བཏགས་རྡོ་རྗེ་ལག་ཏུ་སྦྱིན། །​བརྟུལ་ཞུགས་གར་ལ་སོགས་པ་རྣམས། །​ཇི་ལྟར་སྨོས་པའི་རིམ་བཞིན་སྦྱིན། །​དེ་ནི་སྔགས་དང་ཕྱག་རྒྱ་བཅིང་། །​སངས་རྒྱས་ཀུན་གྱིས་ངེས་པ་ཡིས། །​སངས་རྒྱས་རྣལ་འབྱོར་ནམ་མཁའ་ཡི། །​དབང་གིས་དེ་རིང་དབང་བསྐུར་བྱ། །​སངས་རྒྱས་ཀུན་དུ་རབ་གྲུབ་ཕྱིར། །​རྡོ་རྗེ་འདི་ནི་ཁྱོད་ཀྱིས་ཟུང་། །​ཨོཾ་ཤྲཱི་ཡོ་ག་ཨོཾ་བ་རི་ཏྭཾ་ཨ་བྷི་ཥིཉྩ་མི། བ་རི་ས་མ་ཡ་སྟྭཾ། ཐོག་མཐའ་མེད་པའི་སེམས་དཔའ་ནི། །​རྡོ་རྗེ་སེམས་དཔའ་དགའ་བ་ཆེ། །​ཀུན་དུ་བཟང་པོ་ཀུན་གྱི་བདག །​རྡོ་རྗེ་སྙིང་པོ་གཙོ་བོ་གཙོ། །​རྡོ་རྗེའི་འོ། །​འདི་ནི་སངས་རྒྱས་ཐམས་ཅད་ཀྱི། །​ཤེས་རབ་དབྱངས་ཀྱི་རྗེས་འགྲོར་བརྗོད། །​ཁྱོད་ཀྱིས་ཀྱང་ནི་རྟག་ཏུ་བཅང་། །​བྱང་ཆུབ་མཆོག་ཏུ་རྒྱལ་བ་བཞེད། །​སྲིད་པ་རང་བཞིན་དག་པའི་ཕྱིར། །​རང་བཞིན་གྱིས་ནི་དངོས་མེད་བྱས། །​རང་བཞིན་དག་པའི་སེམས་དཔའ་ཡི། །​དངོས་པོ་མཆོག་ཏུ་བྱེད་པར་འགྱུར། དྲིལ་བུའི་འོ། །​རྡོ་རྗེ་དྲིལ་བུ་འཁྱུད་ནས་ནི། །​གཡོན་སྙེམས་པ་དང་སྒྲོས་གནོན་འཆང་། །​གཉིས་མེད་གཉིས་མེད་རྣལ་འབྱོར་གྱིས། །​ཕྱག་རྒྱ་ཆེན་པོར་བྱིན་གྱིས་བརླབས། །​སངས་རྒྱས་ཀུན་བདག་རྣལ་འབྱོར་ལྡན། །​བདག་པོའི་དབང་ནི་བསྐུར་ནས་སུ། །​ཨཱ་ལི་ཀཱ་ལིའི་ས་བོན་གྱི། །​སྔགས་ཀྱིས་དབང་བསྐུར་སྦྱིན་པར་བྱ། །​ཧེ་ཤྲཱི་ཡོ་ག་ཨཾ་བ་རི་ཏྭཾ། ཨ་བྷི་ཥིཉྩ་མི་ནཱ་མ་ཨ་བྷི་ཥེ་ཀ་ཏ་ཞེས་བྱ་བ་དཔལ་གྱི་སྒྲ་དང་བཅས་པས་མིང་གི་དབང་བསྐུར་བར་བྱའོ། །​འདི་ནི་སངས་རྒྱས་ཐམས་ཅད་ཉིད། །​གསང་བ་རྡོ་རྗེའི་ཕྱག་ན་གནས། །​ཁྱོད་ཀྱིས་ཀྱང་ནི་རྟག་ཏུ་བཅང་། །​རྣལ་འབྱོར་ནམ་མཁའི་བརྟུལ་ཞུགས་བརྟན། །​ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་ཏྭཾ་དྷཱ་ར་ཡ་མི་ཧཱུཾ་ཧ་ཧ་ཧ་ཧ་ཧོ། རྡོ་རྗེ་བརྟུལ་ཞུགས་སོ། །​དེང་ནས་བརྩམས་ཏེ་རྫོགས་སངས་རྒྱས། །​རྣལ་འབྱོར་མ་དང་དཔའ་སོགས་ལ། །​ཤེས་རབ་ཐབས་ཀྱི་སྙེམས་ཆེན་གྱིས། །​གར་མཆོད་བདེ་བའི་དགའ་སྟོན་གྱིས། །​གར་རོ། །​སྒེག་དང་བཅས་པས་ཕྲེང་བ་འཕང་། །​སངས་རྒྱས་ཀུན་སོགས་རྣལ་འབྱོར་མ། །​དེས་ནི་འབྲལ་བར་མི་འགྱུར་ཏེ། །​ཕྲེང་བ་དེ་ཡི་རྒྱན་ཡིན་ནོ། །​ཕྲེང་བའོ། །​ལུས་ཅན་ཀུན་ལ་དམ་ཆོས་ཀྱི། །​ཁྱོད་ཀྱིས་གླུ་ནི་བླང་བར་བྱ། །​དེས་ན་རྣལ་འབྱོར་མ་དེ་དང་། །​མྱུར་དུ་བདེ་བ་མྱོང་བར་འགྱུར། །​གླུའོ། །​ཁྱོད་ཀྱིས་རྒྱལ་ལ་དྲི་ཕུལ་ལ། །​ཚུལ་ཁྲིམས་ཏིང་འཛིན་ཤེས་རབ་དང་། །​རྣམ་གྲོལ་ཡེ་ཤེས་མཐོང་བ་ཡིས། །​བྱང་ཆུབ་ལུས་ཅན་རྣམས་ལ་བསྒོས། །​དྲིའོ། །​རྫོགས་སངས་རྒྱས་ལ་སྤོས་ཕུལ་ལ། །​བརྟུལ་ཞུགས་བཟང་པོས་ལེགས་ཚིམ་གྱིས། །​ལུས་ཅན་བདེ་གཤེགས་ཆ་ལུགས་སུ། །​ཡེ་ཤེས་ཀྱིས་ནི་ཚིམ་པར་འགྱུར། །​སྤོས་སོ། །​ཆོས་ཀྱི་མེ་ནི་ལེགས་སྦར་ལ། །​པདྨ་གར་དབང་རང་ཉིད་དེ། །​སེམས་ཅན་མ་རིག་ལྡོངས་བྱས་པ། །​ཡེ་ཤེས་སྒྲོན་མས་སྣང་བར་གྱིས། །​མར་མེའོ། །​ཇི་ལྟར་མིག་མཁན་རྒྱལ་པོ་ཡིས། །​འཇིག་རྟེན་རབ་རིབ་བསལ་བ་ལྟར། །​བུ་ཁྱོད་ཀྱིས་ནི་མི་ཤེས་པའི། །​རབ་རིབ་རྒྱལ་བ་རྣམས་ཀྱིས་བསལ། །​ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ། ཐུར་མའོ། །​ཆོས་རྣམས་གཟུགས་བརྙན་ལྟ་བུ་སྟེ། །​དག་ཅིང་གསལ་ལ་རྙོག་པ་མེད། །​གཟུང་དུ་མེད་ཅིང་བརྗོད་དུ་མེད། །​རྒྱུ་དང་ལས་ལས་ཀུན་ནས་འབྱུང་། །​ངོ་བོ་མེད་ཅིང་གནས་མེད་པ། །​དེ་ལྟར་ཆོས་འདི་ཤེས་གྱིས་ལ། །​སེམས་ཅན་དོན་འདི་མཉམ་མེད་ཀྱིས། །​འོན་ཀྱང་རྣལ་འབྱོར་མ་སྲས་སྐྱེ། །​མེ་ལོང་ངོ། །​སེམས་ཅན་ཀུན་ལ་ཕན་པའི་ཕྱིར། །​འཇིག་རྟེན་ཁམས་ནི་ཐམས་ཅད་དུ། །​བྱ་བ་སྤྱོད་ཚུལ་གསང་བ་ཡི། །​ཆོས་ཀྱི་འཁོར་ལོ་བསྐོར་བར་གྱིས། །​འཁོར་ལོའོ། །​ཁྱོད་ཀྱིས་ཐེ་ཚོམ་དོགས་མེད་པར། །​ཡིད་གཉིས་མེད་པའི་སེམས་ཀྱིས་ནི། །​ཆོས་ཀྱི་དུང་ནི་བླ་མེད་པ། །​དྲི་མེད་ཀུན་ཏུ་གང་བར་གྱིས། །​དུང་ངོ། །​གཡོན་པའི་ཆོས་གོས་ཕྲག་པར་གཟར། །​གཡས་པས་མི་འཇིགས་ཕྱག་རྒྱ་དང་། །​ཡེ་ཤེས་མཁའ་འགྲོ་བདག་བྱས་ཏེ། །​འཁོར་ལོ་ཀུན་ལ་རྣམ་བཞུགས་ཏེ། །​རྣལ་འབྱོར་ནམ་མཁའ་ལུང་སྟོན་བཞིན། །​མགྲིན་གཅིག་བཞིན་དུ་ལུང་བསྟན་བྱ། །​འདི་ནི་ཁྱེད་ལ་ངས་ལུང་བསྟན། །​རྣལ་འབྱོར་ནམ་མཁའ་དེ་བཞིན་གཤེགས། །​ངན་འགྲོ་སྲིད་ལས་བཏོན་ནས་སུ། །​སྲིད་མཆོག་གཏན་དུ་དག་པར་གྱིས། །​ཧེ་ཤྲཱི་ཡོ་གཱི་བ་རི་ནཱ་ནཱ་མ་ཏ་ཐཱ་ག་ཏ་སིདྡྷི་ས་མ་ཡ་སྟྭཾ་བྷུར་བྷུ་བ་སྭཿལུང་བསྟན་པའོ། །​ཤེས་རབ་ཕ་རོལ་ཕྱིན་ལྷ་མོ། །​ཀུན་དུ་འཁྱུད་དེ་མེ་ཏོག་རོལ། །​སངས་རྒྱས་ལྔ་ཡི་དངོས་ས་བོན། །​མེ་ཏོག་ནང་དུ་རྟག་ཏུ་རོལ། །​སྡེ་ཚན་གསུམ་གྱིས་རྣམ་རོལ་པ། །​དེར་ནི་རྣམ་པར་དགོད་པར་བྱ། །​དཔའ་བོ་སྡིག་གི་གཉེན་པོ་སྟེ། །​དཔལ་དང་ལྡན་ཞིང་ལྷུན་ཆེ་བ། །​དཔའ་བོས་དེ་ཉིད་གོམས་པར་བྱ། །​སངས་རྒྱས་ཀུན་བདག་སྦྱོར་བ་ཡིས། །​མདུན་དུ་ཡི་གེས་དབང་བསྐུར་པ། །​སངས་རྒྱས་ལྔ་ནི་བསྟན་པར་བྱ། །​སྔགས་ཀྱིས་དབང་བསྐུར་བསྟན་པར་བྱ། །​ཡི་གེ་བརྒྱད་པོ་བསྒོམ་དུ་གཞུག །​སློབ་དཔོན་གྱི་ནི་དབང་བསྐུར་ནས། །​ཡེ་ཤེས་རྣམ་ཤེས་བརྟན་པར་བྱ། །​སྦྱོར་བ་ཡི་ནི་དབང་བསྐུར་ནས། །​གསང་བ་ཐམས་ཅད་མངོན་པར་བརྗོད། །​གསང་ཆེན་དེ་དག་ཐམས་ཅད་ཀྱིས། །​དབང་བསྐུར་བ་ནི་གོ་འཕང་མཆོག །​བཟོད་པའི་ཆོས་ནི་སྔོན་འགྲོ་བས། །​སེམས་ཅན་རྣམས་ནི་གཟིར་མི་བྱ། །​ཚིག་རྩུབ་འཁྱལ་པ་སྨྲ་མིན་ཞིང་། །​སེམས་ཅན་རྣམས་ནི་སུན་མི་དབྱུང་། །​ཚུལ་ཁྲིམས་སྡོམ་པ་བསྲུང་བྱ་ཞིང་། །​སྐྱེ་བོ་རྣམས་ལ་གཙེ་མི་བྱ། །​བདག་ཉིད་ཤི་བར་གྱུར་ཀྱང་སླ། །​སེམས་ཅན་སྲོག་གཅོད་དེ་ལྟ་མིན། །​རབ་ཏུ་འབར་མེར་མཚུངས་པས་ན། །​གཞན་གྱི་ནོར་ལ་རེག་མི་བྱ། །​རྣལ་འབྱོར་པ་ཡིས་བརྫུན་བསྲུང་ཞིང་། །​ཕན་ཚུན་དབྱེ་བའི་ལས་མི་བྱ། །​རྣལ་འབྱོར་སྤྱོད་པའི་རྣལ་འབྱོར་པ། །​དེ་ལ་བརྫུན་ནི་ཡོད་མ་ཡིན། །​སྤྱོད་པ་བག་ཡོད་བཅས་པ་དང་། །​བཟའ་དང་ལོངས་སྤྱོད་བག་ཡོད་བྱ། །​དགའ་བར་རོལ་པ་བག་ཡོད་ཅིང་། །​གཏོར་སོགས་ཆོ་ག་བག་ཡོད་བྱོས། །​རྣལ་འབྱོར་པ་ནི་གྲུབ་འདོད་པས། །​སེམས་ཅན་བསྟེན་ན་འགྲུབ་པར་འགྱུར། །​ཐམས་ཅད་ཤེས་པའི་སློབ་མ་གང་། །​སེམས་ཅན་དགའ་བའི་ལས་རྣམས་བྱ། །​མཉམ་ཉིད་ཡེ་ཤེས་ལས་བསྐྱེད་ནས། །​ཐམས་ཅད་མཉམ་ཉིད་བལྟ་བར་བྱ། །​རྟག་ཏུ་མཉམ་པའི་སྤྱོད་པ་ཅན། །​རྟག་ཏུ་རྣལ་འབྱོར་བསམ་གཏན་གུས། །​བསླབ་པ་བླངས་པས་སྔོན་འགྲོ་བ། །​དཀྱིལ་འཁོར་གཏོར་མ་ལ་སོགས་པ། །​སེམས་ཅན་དོན་བྱའི་ཚུལ་ཁྲིམས་རྣམས། །​བུ་ཡིས་སྲོག་བཞིན་བསྐྱང་བར་བྱ། །​གཙོ་བོས་ཇི་ལྟར་བཀའ་སྩལ་པ། །​དེ་ལྟར་བདག་ནི་བགྱིད་པར་འཚལ། །​སློབ་མའི་གཙོ་བོ་ལ་སོགས་པས། །​སེམས་ཅན་ཐམས་ཅད་རིམ་བཞིན་དུ། །​གཉིས་མེད་ཆོ་ག་བཞིན་མཆོད་ནས། །​ལྷ་ལ་ཕྱག་ནི་འཚལ་དུ་གཞུག །​སློབ་མ་དག་ནི་ཐམས་ཅད་དང་། །​སེམས་ཅན་ཀུན་ལ་དེ་ཉིད་བསྟན། །​དབང་བསྐུར་བ་ཐམས་ཅད་དང་བསླབ་པའི་ཆོ་ག་སྟེ་ཉི་ཤུ་རྩ་དྲུག་པའོ།། །​།དེ་ནས་སློབ་མ་བློ་ལྡན་པས། །​བླ་མར་ཡོན་ནི་དབུལ་བར་བྱ། །​བུ་དང་ཆུང་མ་སྡུག་པ་དང་། །​གཉེན་དང་བྲན་ཕོ་བྲན་མོར་བཅས། །​ཡུལ་དང་ཞིང་དང་ཁྱིམ་དང་ནི། །​མུ་ཏིག་གོས་དང་གསེར་དང་ནི། །​དངུལ་དང་ཟངས་སོགས་ནོར་རྣམས་དང་། །​འབྲུ་ནི་རྣམ་པ་སྣ་ཚོགས་དབུལ། །​མལ་སྟན་དག་ནི་ཐམས་ཅད་དང་། །​མཉེས་པའི་ལོངས་སྤྱོད་ཀུན་ཕུལ་ནས། །​མཐར་ནི་བདག་གི་ལུས་ཉིད་ཀྱང་། །​སློབ་དཔོན་ཡོན་དུ་བརྟག་པར་བྱ། །​སློབ་མ་གུས་པ་མེད་པ་ཡིས། །​དངོས་གྲུབ་རིང་བར་ཐེ་ཚོམ་མེད། །​ཡོན་དང་དད་པ་སྔོན་འགྲོ་བས། །​དངོས་པོ་ཀུན་གྱིས་མཉེས་པར་བྱ། །​དྲི་དང་མེ་ཏོག་བདུག་པ་སོགས། །​ཕྱག་རྒྱ་ཐམས་ཅད་མཆོད་པར་བྱ། །​རྡོ་རྗེ་དྲིལ་བུའི་སྒྲ་ལྡན་པས། །​བཀྲ་ཤིས་གླུ་ཡིས་དགང་བར་བྱ། །​ཧཱུཾ་ཧཱུཾ་ཧཱུཾ། མགོན་ཁྱོད་ཡོངས་སུ་ཐར་པའང་ཁྱོད། །​ཆོས་སྟོན་པ་ཡང་ཁྱོད་ཡིན་ཏེ། །​སྙིང་རྗེའི་རྒྱུ་ལས་བྱུང་བའི་གཟུགས། །​ཀྱེ་གཟུགས་བཟང་མཐར་ཕྱིན་པ་ཡང་ཁྱོད། །​ཀྱེ་དེ་ཉིད་སྲིད་པ་ལས་གྲོལ་ཁྱོད། །​རྡོ་རྗེ་ཁྱོད་ལ་ཕྱག་འཚལ་འདུད། །​ཀྱེ་ཐར་པའི་རྡོ་རྗེ་ཁྱོད་ཉིད་དོ། །​ལྔ་པའི་དབྱངས་དང་བཅས་པ་ཡིས། །​བཀྲ་ཤིས་བསྟོད་སྒྲ་ཉེ་བར་བསྡུ། །​ཨོཾ་རཾ་ར་མ་ཧོ་ཧི་ཧི་ཧི་ཧི་ཧཱུཾ་ཧོ་ཨཱ། ཨོཾ་ར་མ་ར་མ་ཧོ་ཧཱུཾ་ཧཱུཾ་ཧཱུཾ་ཧོ་ཧཾ་ཨ། ཨོཾ་ར་མ་ར་མ་ཕྲུཾ་ཕྲུཾ་ཕྲུཾ་ཕྲིཾ་ཧཱུཾ་ཧཱུཾ་ཕྲུཾ་ཕྲེཾ་ཨ། ཨོཾ་ར་མ་ར་མ་ཧོ་གྷུ་གྷུ་གྷོ་ཨ་སྭཱ་ཧཱ། རྣལ་འབྱོར་མ་བརྒྱད་ཕྲེང་སྔགས་ཀྱིས། །​མཉེས་པར་བྱས་ནས་ཉི་མ་དང་། །​ཟླ་བ་དག་ནི་ཀུན་དུ་སྦྱར། །​མེ་ཏོག་གིས་ནི་སྙིམ་པ་དགང་། །​སེམས་ཅན་ཀུན་ལ་སེམས་ཆེན་པོས། །​སྨོན་ལམ་དག་ནི་གདབ་པར་བྱ། །​མ་བརྒལ་བ་རྣམས་བདག་གིས་བསྒྲལ། །​རྣལ་འབྱོར་བསྟན་བཅོས་གོ་འཕང་གནས། །​བྱ་བ་དག་ནི་འཕྲལ་དུ་བརྟག །​རྒྱལ་དབང་ཤིས་པ་བརྗོད་པ་དག །​ཐམས་ཅད་སྔོན་དུ་བྱིན་ལ་བརྟག །​ཡོན་བདག་ལ་སོགས་སེམས་ཅན་རྣམས། །​ཐལ་མོ་སྦྱར་ཏེ་གནས་པར་བྱ། །​མེ་ཏོག་བཅས་ཏེ་དུང་ཆོས་ཆུས། །​ཤིས་པར་བརྗོད་ལ་འབད་པར་བྱ། །​དེ་རིང་ཁྱོད་ནི་འཁོར་བ་ཡི། །​རྒྱ་མཚོ་ལས་ནི་རང་བསྒྲལ་ཞིང་། །​རྡོ་རྗེ་ལས་བྱུང་རྡོ་རྗེ་དངོས། །​སངས་རྒྱས་གོ་འཕང་དབང་བསྐུར་ཞིང་། །​མྱུར་དུ་སེམས་ཅན་ཐམས་ཅད་ཀྱི། །​དོན་བྱེད་ནུས་པའི་སེམས་དང་ལྡན། །​ཤིས་པ་དག་ནི་བརྗོད་ནས་སུ། །​གཤེགས་སུ་གསོལ་བའི་སྦྱོར་བ་བྱ། །​བླ་མར་ཡོན་དང་སློབ་མས་བཟོད་པར་གསོལ་བ་ལ་སོགས་པ་སྔོན་དུ་འགྲོ་བའི་མཆོད་པའི་ཆོ་ག་སྟེ་ཉི་ཤུ་རྩ་བདུན་པའོ།། །​།དེ་ནས་རྡོ་རྗེ་དམ་བཅིངས་ནས། །​སེམས་ཅན་ཀུན་ལ་རྗེས་བརྩེ་བས། །​ཨོཾ་ན་མཿཏེ་ཧཱུཾ། ན་མ་མེ་ཧཱུཾ། ན་མོ་ན་མཿཧཱུཾ་སྭཱ་ཧཱ། སྐུ་གསུང་ཐུགས་ཀྱི་རྡོ་རྗེ་ཡི། །​སྔགས་གསུམ་རིག་པས་ཕྱག་བྱའོ། །​རྡོ་རྗེ་ཁུ་ཚུར་གཉིས་བཅིངས་ནས། །​ཟླ་བ་སྙིང་གར་བཙིར་ནས་སུ། །​ཉི་མ་ས་ལ་བརྐྱང་ནས་ནི། །​བརྟན་པར་སྔགས་ནི་བཟླ་བར་བྱ། །​ཨོཾ་གཙྪ་གཙྪ་སྭ་བྷཱ་ཝ་ནཾ་ཧཱུཾ་ཧཱ། འཇིག་རྟེན་ལས་འདས་པ་གཤེགས་སུ་གསོལ་བའི་སྔགས་དང་ཕྱག་རྒྱའོ། །​ཨོཾ་གཙྪ་པཱ་རཱ་ནཱ་ག་མ་ན་ཡ་ཧཱུཾ་ཕཊ་སྭཱ་ཧཱ། སེ་གོལ་གསུམ་ནི་གཏོགས་པར་བྱ། །​འཇིག་རྟེན་པ་ཀུན་གཤེགས་སུ་གསོལ། །​ཨོཾ་གྷི་ལི་གྷི་ལི་ན་དྷཾ་ཧཱུཾ་སྭཱ་ཧཱ། །​ཚོན་རྩི་བསྡུ་བའི་སྔགས་སོ། །​ཚོན་རྩི་དག་ནི་བསྡུས་ནས་ནི། །​ཆུ་བོ་ཆེན་པོར་བསྐྱལ་བར་བྱ། །​ལྷག་མའི་ཆ་ཡིས་གཏོར་མ་ཡང་། །​ལམ་གྱི་བཞི་མདོ་འམ་ཆུ་འགྲམ་བསྐྱལ། །​ཨོཾ་ཧི་ལི་ཧི་ལི་ཕུ་ལི་མ་ཧཱ་ཕུ་ལི་ཕེཾ་ཕོཾ་ཕིཾ་སྭཱ་ཧཱ། ལྷག་མའི་གཏོར་མ་ལ་བཟླས་པའི་སྔགས་སོ། །​བཏུང་དང་བཟའ་བ་ལ་སོགས་ལྔ། །​དེ་ནས་སླར་ནི་མཆོད་པར་བྱ། །​དཀྱིལ་འཁོར་གནས་ནི་དེ་ཉིད་དུ། །​ཚོན་རྩི་སེར་པོ་ལ་སོགས་པས། །​པདྨ་འདབ་རྒྱས་གེ་སར་བཅས། །​ལྟེ་བར་ལྡན་པ་བྲིས་ནས་སུ། །​གཉིས་མེད་གཏོར་མ་བྱིན་གྱིས་བརླབ། །​སྔར་གྱི་སྔགས་དང་ཕྱག་རྒྱ་དང་། །​མཆོད་པ་རྒྱ་ཆེན་ཐམས་ཅད་ཀྱིས། །​གསང་བའི་འཁོར་ལོ་མཆོད་པར་བྱ། །​སློབ་མར་བཅས་པས་སྔགས་དང་ནི། །​བཀྲ་ཤིས་གླུ་བླངས་གར་ཡང་བྱ། །​རྣལ་འབྱོར་ནམ་མཁའ་གང་ཡིན་པ། །​དེ་ཉིད་རྣམ་པར་སྣང་མཛད་གཙོ། །​རྡོ་རྗེ་མཁའ་འགྲོ་གང་ཡིན་པ། །​དེ་ཉིད་འཕགས་མ་མཱ་མ་ཀཱི། །​མཁའ་འགྲོ་དྲག་མོ་གང་ཡིན་པ། །​དེ་ཉིད་ན་བཟའ་དཀར་མོ་ཡིན། །​མཁའ་འགྲོ་རོ་ལངས་མ་གང་ཡིན། །​དེ་ནི་འཕགས་མ་སྒྲོལ་མ་སྟེ། །​མཁའ་འགྲོ་གཏུམ་མོ་གང་ཡིན་པ། །​དེ་ཉིད་སངས་རྒྱས་སྤྱན་མ་ཡིན། །​གྲུབ་པའི་ཕོ་ཉ་རྣམ་པ་བཞི། །​ཐམས་ཅད་རིག་པའི་ལུས་སུ་བྱེད། །​སངས་རྒྱས་ཞིང་སོགས་ཞིང་རྣམས་ལ། །​ཁྱད་པར་དུ་ནི་སྦྱིན་ལ་སྤྱད། །​དམངས་རིགས་སྟོང་ཕྲག་གཉིས་དག་ནི། །​བྲམ་ཟེ་གཙང་མ་གཅིག་དང་འདྲ། །​བྲམ་ཟེ་སྟོང་ཕྲག་གཉིས་དག་ནི། །​དགེ་སློང་གཅིག་ལ་རབ་ཏུ་སྦྱར། །​དག་སླང་སྟང་ཕྲག་གཉིས་དག་ནི། །​རྡུལ་མེད་པ་ནི་གཅིག་དང་མཉམ། །​རྡུལ་མེད་སྟོང་ཕྲག་བརྒྱད་དག་ནི། །​ཡེ་ཤེས་ལྡན་པ་གཅིག་དང་སྦྱར། །​ཡེ་ཤེས་ལྡན་པ་སྟོང་ཕྲག་གཉིས། །​སློབ་དཔོན་གཅིག་དང་མཉམ་པར་བརྟག །​དེ་ལྟར་སྦྱིན་པའི་ཞིང་བྱས་ནས། །​བློ་དང་ལྡན་པས་རྟག་ཏུ་སྦྱིན། །​རྣལ་འབྱོར་རྩ་བའི་ཆོས་ལ་ནི། །​ཞིང་བཟང་པོ་ལ་ས་བོན་གདབ། །​མཚམས་མེད་པ་དང་སྡིག་ཅན་ཡང་། །​ཚོན་རྩི་མཐོང་བས་གྲོལ་བར་འགྱུར། །​སྔགས་ཀྱིས་དེ་ཉིད་ཕབ་པ་ཡིས། །​གཙང་མའི་གནས་སུ་སྐྱེ་བར་འགྱུར། །​སྦྱིན་བདག་བཟང་པོའི་རྣལ་འབྱོར་པ། །​རིམ་གྱིས་མྱུར་དུ་བྱང་ཆུབ་འགྱུར། །​སྲིད་པ་གསུམ་པོར་སྐུར་ནི་རྗེས་ཆགས་དུལ་བར་ལྡན། །​འོད་ཟེར་སྔོན་པོ་སྟོང་ལྡན་ཉི་མ་བརྒྱ་སྟོང་ལྡན། །​རྣམ་མང་སྐུ་དང་ཆ་ལུགས་རྗེས་ཆགས་སེམས་དཔར་ལྡན། །​རྣལ་འབྱོར་ནམ་མཁའ་མཆོག་གི་དབང་ཕྱུག་གར་བྱེད་རོལ། །​ཧཱུཾ་ཞེས་བྱ་བའི་གླུ་ཡིས་ནི། །​རྣལ་འབྱོར་མ་ཀུན་ཆགས་པར་བྱ། །​བཀྲ་ཤིས་སྐྲ་ནི་སྙན་པ་ཡིས། །​ཤིན་ཏུ་མཉམ་པར་གཞག་སྟེ་བླང་། །​རྡོ་རྗེ་གདན་བཞི་རྒྱས་པ་ལས། །​སྟོང་ཕྲག་བཅུ་གཉིས་མདོར་བསྡུས་པ། །​དེ་ལ་དངོས་པོ་ཙམ་བསྡུས་པ། །​སྙིང་པོ་མདོར་བསགས་ཞེས་བྱ་སྟེ། །​སྡེབ་སྦྱོར་དང་ནི་ཚད་མ་མེད། །​རྣལ་འབྱོར་སྦས་པར་གྱུར་པ་ཡི། །​བརྡ་ཡི་སྐད་ཀྱིས་བཤད་པ་ལས། །​དོན་ལ་སྟོན་པའི་དེ་ཉིད་བསྡུས། །​རྣལ་འབྱོར་མའི་རྒྱུད་ཀྱི་རྒྱལ་པོ་གདན་བཞི་པ་ལས། །​རྣལ་འབྱོར་མ་ཐམས་ཅད་དང་གར་དང་གླུའི་རབ་ཏུ་བྱེད་པ་དང་མཆོད་པའི་ཆོ་ག་རྒྱས་པའི་དཀྱིལ་འཁོར་གྱི་སྒྲུབ་ཐབས་ཏེ་ཉི་ཤུ་རྩ་བརྒྱད་པ་རྫོགས་སོ། །​སློབ་དཔོན་ཆེན་པོ་ཨཱརྱ་དེ་བས་མཛད་པའི་རྒྱུད་ཀྱི་རྒྱལ་པོ་དཔལ་གདན་བཞི་པ་ཞེས་བྱ་བའི་དཀྱིལ་འཁོར་གྱི་ཆོ་ག་སྙིང་པོ་མདོར་བསགས་པ་ཞེས་བྱ་བ་རྫོགས་སོ།། །​།རྒྱ་གར་གྱི་མཁན་པོ་ཆེན་པོ་ག་ཡ་དྷ་ར་དང་། བོད་ཀྱི་ལོ་ཙཱ་བ་འགོས་ཁུག་པ་ལྷས་བཙས་ཀྱིས་བསྒྱུར་ཅིང་ཞུས་ཏེ་གཏན་ལ་ཕབ་པའོ།། །​།