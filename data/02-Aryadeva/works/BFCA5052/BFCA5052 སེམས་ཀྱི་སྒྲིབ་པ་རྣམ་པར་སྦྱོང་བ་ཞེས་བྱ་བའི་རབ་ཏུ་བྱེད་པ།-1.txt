༄༅། །སེམས་ཀྱི་སྒྲིབ་པ་རྣམ་པར་སྦྱོང་བར་བྱེད་བ་ཞེས་བྱ་བ་བཞུགས་སོ། ། ཨརྻ་དེ་ཝས་མཛད། ༄༅། །རྒྱ་གར་སྐད་དུ། ཙིཏྟཱ་ཝ་ར་ཎ་བི་ཤོ་དྷ་ནཱ་མ་པྲ་ཝ་ཀ་ར་ཎ། བོད་སྐད་དུ། སེམས་ཀྱི་སྒྲིབ་པ་རྣམ་པར་སྦྱོང་བ་ཞེས་བྱ་བའི་རབ་ཏུ་བྱེད་པ། བླ་མ་དམ་པའི་ཞབས་ལ་ཕྱག་འཚལ་ལོ། །འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཐོག་མ་ཐ་མ་མེད་ཞི་བ། །དངོས་དང་དངོས་མེད་རྣམ་པར་སྤངས། །རྣམ་པར་རྟོག་མེད་དམིགས་པ་བྲལ། །གནས་པ་མེད་པ་གཉིས་མེད་པ། །འགྲོ་བ་མེད་པ་དཔེ་མེད་པ། །བརྗོད་དུ་མེད་པ་བལྟར་མེད་པ། །གནས་པ་མེད་པ་གནས་མེད་པ། །འགྱུར་བ་མེད་པ་འདུས་མ་བྱས། །སངས་རྒྱས་ཐམས་ཅད་ཀྱི་ནི་གནས། །སྐུ་ནི་སྙིང་རྗེའི་རང་བཞིན་ཉིད། །སེམས་ཅན་མོས་པ་སྣ་ཚོགས་ལ། །ཐབས་རྣམ་སྣ་ཚོགས་རབ་སྟོན་པ། །འདོད་ཆགས་ཆེན་པོའི་ཚུལ་ཕྱག་འཚལ། །པདྨ་གར་དབང་གཙོ་བོ་ལའང༌། །རང་གི་སེམས་ནི་རྟོགས་བྱའི་ཕྱིར། །ཅུང་ཟད་ཙམ་འདིར་བརྗོད་པར་བྱ། །རྣམ་པར་དཔྱོད་པའི་ཚོགས་ཀྱིས་ནི། །ཐམས་ཅད་དུ་ནི་རབ་ངེས་པ། །བརྗོད་པར་བྱ་བ་འདི་དག་ཉིད། །ལས་དྲག་གང་གིས་འགྲོ་བ་རྣམས། །གང་དང་གང་དུ་འཆིང་འགྱུར་བ། །ཐབས་དང་བཅས་ན་དེ་ཉིད་ཀྱིས། །སྲིད་པའི་འཆིང་ལས་གྲོལ་བར་འགྱུར། །སེམས་ཙམ་རྣམ་པར་དག་པའི་ཕྱིར། །འབྲས་བུའང་རྣམ་པར་དག་པར་འགྱུར། །འདི་དག་ཤིན་ཏུ་རྒྱས་པར་ནི། །ཐེག་པ་ཆེན་པོར་གསལ་བར་བསྟན། །ཆོས་དང་གང་ཟག་བདག་མེད་པར། །ཡེ་ཤེས་ཙམ་དུ་ཐུབ་པས་གསུངས། །དེ་ལྟ་ན་ཡང་འདི་ལྟར་འབྱུང༌། །རིག་པ་དང་ཡང་རབ་ཏུ་མཐུན། །དངོས་འཛིན་གདོན་གྱིས་ཟིན་པ་ཡིས། །ཞེན་པ་རབ་ཏུ་རྟོགས་བྱའི་ཕྱིར། །ལུང་ལས་ཀྱང་ནི་གསལ་པོ་རུ། །རྒྱས་པར་སྙིང་རྗེའི་བདག་ཉིད་གསུངས། །ཆོས་རྣམས་སྔོན་དུ་འགྲོ་བ་ཡི། །ཡིད་གཙོ་ཡིད་ནི་སྔོན་འགྲོ་སྟེ། །ཡིད་གཅིག་གིས་ནི་འབད་པ་ཡིས། །སྨྲ་བའམ་ནི་བྱེད་པ་པོ། །དགེ་སློང་རང་གི་ཕ་རྒན་ལ། །མྱུར་འདོང་ཞེས་ནི་བསྐུལ་གྱུར་ནས། །འཕུལ་བས་དེ་ནི་ཤི་གྱུར་ཀྱང༌། །མཚམས་མེད་སྦྱོར་བ་མ་ཡིན་ནོ། །ཤིན་ཏུ་ན་བའི་དགྲ་བཅོམ་པར། །དགེ་སློང་ནད་གཡོག་བྱེད་པ་ལ། །ང་ཡི་མགྲིན་པ་སྡོམས་ཞེས་བསྐུལ། །དེ་ནི་ཤི་ན་འང་སྐྱོན་མེད་བསྟན། །འདུ་ཤེས་གཞན་གྱིས་གཞན་དག་ནི། །ཤི་ཡང་ཉེས་པས་མ་གོས་པར། །ཇི་ལྟར་འདུལ་ལས་གསལ་པོར་བསྟན། །དེ་ཕྱིར་སེམས་དགེར་ཉེས་པ་མེད། །དེ་འདུས་བྱས་པའི་བློ་ཡིས་ནི། །མཆོད་རྟེན་བཤིག་ཀྱང་ཉེས་མེད་དེ། །ཉེ་བའི་མཚམས་མེད་བྱས་པས་ཀྱང༌། །བསོད་ནམས་ཕུང་པོ་འབའ་ཞིག་གོ། །བསམ་པ་བཟང་པོས་མཆིལ་ལྷམ་གཉིས། །ཐུབ་པའི་དབུ་ལ་བཞག་པ་དག །དེ་ནི་གཞན་གྱིས་བསལ་བྱས་པ། །གཉིས་ཀ་རྒྱལ་སྲིད་འཐོབ་པར་འགྱུར། །དེ་ཕྱིར་བསམ་པའི་རྩ་བ་ལ། །བསོད་ནམས་སྡིག་པ་རྣམ་པརགནས། །ལུང་ལས་འདི་ལྟར་གསུངས་པའི་ཕྱིར། །སེམས་དགེ་བ་ལ་ཉེས་པ་མེད། །རང་གི་ལྷ་ཡི་རྣལ་འབྱོར་གྱིས། །འགྲོ་བའི་དོན་ནི་ཕྱེད་བརྩོན་པས། །རྣལ་འབྱོར་ཡུལ་ལོངས་སྤྱོད་ཀྱང༌། །གོལ་འགྱུར་ཉེས་པས་མི་གོས་སོ། །ཇི་ལྟར་དུག་གི་དེ་ཉིད་ཤེས། །དུག་ལ་དཔྱད་ནས་ཟ་བར་བྱེད། །འདིས་ནི་བརྒྱལ་བར་མི་འགྱུར་ཞིང༌། །ནད་ལས་ཐར་པ་འབའ་ཞིག་འགྱུར། །སྒྱུ་མ་སྨིག་རྒྱུ་ཇི་བཞིན་དུ། །འགྲོ་བ་ཐམས་ཅད་རྣམ་བལྟས་ལ། །ཅི་ཞིག་ཇི་ལྟར་སུ་ཡིས་སྤྱོད། །བྱིས་པ་རྣམས་ནི་གཟུགས་ལ་ཆགས། །འབྲིང་པོ་རྣམས་ནི་ཆགས་བྲལ་འགྱུར། །གཟུགས་སོགས་ངོ་བོ་ཉིད་ཤེས་ན། །བློ་མཆོག་རྣམས་ནི་གྲོལ་བར་འགྱུར། །དམ་ཚིག་ཐམས་ཅད་རྣམ་བསམས་ལ། །ལྷ་ལ་མཆོད་པའི་ཆོ་ག་ཡིས། །ཐེ་ཚོམ་མེད་པར་བཟང་པོར་བལྟ། །སྔགས་ཀྱིས་བསྐུལ་ལ་ལོངས་སྤྱོད་བྱ། །ཡི་གེ་གསུམ་གྱི་སྦྱོར་བ་ཡིས། །སྦྱངས་དང་རྟོགས་དང་དེ་བཞིན་སྤར། །སྲིན་ལག་མཐེ་བོའི་རྩེ་མོ་ཡིས། །དེ་བཞིན་གཤེགས་རྣམས་ཚིམ་པར་བྱས། །བྱིས་པ་རྣམས་ལ་བདེན་པར་སྣང༌། །དེ་ནི་རྣལ་འབྱོར་པ་ལ་རྫུན། །དེ་ཙམ་ཞིག་ཏུ་ཡང་དག་པར། །བཅིང་བ་མེད་ཅིང་གྲོལ་བ་འང་མེད། །འཁོར་བ་མྱ་ངན་འདས་པ་ཞེས། །དེ་ཉིད་མ་མཐོང་བ་ཡིས་ཤེས། །འཁོར་མེད་མྱ་ངན་འདས་མེད་ཅེས། །དེ་ཉིད་མཐོང་བ་རྣམས་ཀྱིས་ཤེས། །རྣམ་པར་རྟོག་པའི་གདོན་ཆེན་པོ། །འཁོར་བའི་རྒྱ་མཚོར་ལྟུང་བྱེད་ཡིན། །རྣམ་པར་མི་རྟོག་བདག་ཉིད་ཆེ། །སྲིད་པའི་འཆིང་ལས་གྲོལ་བར་འགྱུར། །ཐེ་ཚོམ་དུག་གིས་གནོད་པ་ནི། །སོ་སོའི་སྐྱེ་བོར་དུག་གིས་བཞིན། །དེ་ཉིད་རྩ་བ་ནས་བཏོན་ལ། །སྙིང་རྗེའི་བདག་ཉིད་ཅན་གྱིས་སྤྱོད། །ཇི་ལྟར་ཤེལ་སྒོང་དག་པ་ནི། །ཁ་དོག་གཞན་གྱིས་སྒྱུར་བར་བྱེད། །དེ་བཞིན་རིན་ཆེན་སེམས་འདི་ཡང༌། །རྟོག་པའི་ཚོན་གྱིས་སྒྱུར་བ་ཉིད། །ཐ་མལ་རྟོག་པའི་ཚོན་གྱིས་ནི། །རིན་ཆེན་སེམས་འདི་དབེན་གྱུར་ན། །གདོད་ནས་དག་པ་མ་སྐྱེས་པ། །རང་གི་རང་བཞིན་དྲི་མེད་གང༌། །རྟག་ཏུ་རྣལ་འབྱོར་པས་གོམས་བྱ། །བྱིས་པས་གང་དང་གང་སྨད་པ། །དེ་དང་དེ་ལ་འབད་པས་སྤྱོད། །རང་གི་ལྷ་ཡི་སྦྱོར་བ་ཡིས། །སེམས་ནི་དྲི་མེད་བྱ་བའི་ཕྱིར། །རྣལ་འབྱོར་དགེ་བའི་སེམས་ཀྱིས་ནི། །ཆགས་མེད་དུག་གིས་རྨོངས་པ་ཡི། །འདོད་ཅན་མ་ལ་འདོད་སྤྱད་པས། །འདོད་པས་ཐར་པ་འཐོབ་པར་འགྱུར། །ཇི་ལྟར་བདག་ཉིད་མཁའ་ལྡིང་དུ། །བསྒོམས་ནས་དུག་ཀུན་འཐུངས་བྱེད་པས། །བསྒྲུབ་བྱའི་དུག་ཀྱང་མེད་པར་བྱེད། །དུག་གི་ཟིལ་གྱིས་མི་ནོན་ནོ། །འཁོར་ལོ་དཔག་ཚད་བཅུ་གཉིས་པ། །ལྕགས་བྱས་མགོ་ལ་འཁོར་བ་ཡང༌། །བྱང་ཆུབ་སེམས་ནི་བསྐྱེད་མ་ཐག །མེད་པར་གྱུར་ཅེས་ཐོས་པ་ཡིས། །བྱང་ཆུབ་སེམས་ནི་ཡང་དག་བསྐྱེད། །རྫོགས་པའི་བྱང་ཆུབ་སེམས་བྱས་པ། །དེ་ཡིས་མི་བྱ་གང་ཡང་མེད། །འགྲོ་བ་གཟུང་བའི་བསམ་པ་ཡིས། །ཐོག་མ་ནས་དག་མ་སྐྱེས་པ། །དངོས་པོ་མེད་ཅིང་དྲི་མེད་པར། །འགྲོ་བའི་བསམ་པས་ཡང་དག་མཐོང༌། །བཅིངས་པ་མེད་ཅིང་གྲོལ་བ་མེད། །ལྷ་ཡི་ཡོན་ཏན་རྒྱས་པར་ནི། །རྣལ་འབྱོར་ཆོ་ག་བཞིན་བསམ་ནས། །ཆགས་པའི་སེམས་ཀྱིས་ཆགས་པར་བྱ། །ཆགས་པར་བལྟ་ནའང་གྲོལ་བར་འགྱུར། །ཅི་བྱས་གང་ལ་དམིགས་ཤེས་ན། །དངོས་པོའི་ནུབ་པ་སྣ་ཚོགས་པ། །ཇི་ལྟར་དུག་གིས་ཟིན་པ་འགའ། །དུག་ཉིད་ཀྱིས་ནི་དུག་མེད་བྱེད། །རྣ་བའི་ཆུ་ལ་ཆུ་ཉིད་དང༌། །ཚེར་མ་ཟུག་ལ་ཚེར་མས་ལྟར། །དེ་བཞིན་ཆགས་ལ་ཆགས་ཉིད་ཀྱིས། །མཁས་པ་རྣམས་ཀྱིས་འབྱིན་པར་བྱེད། །ཇི་ལྟར་ཁྲུས་མཁན་དྲི་མ་ཡིས། །གོས་ཀྱི་དྲི་མ་མེད་པར་བྱེད། །མཁས་པས་དེ་བཞིན་བདག་ཉིད་ཀྱི། །དྲི་མས་དྲི་མ་མེད་པར་བྱ། །ཇི་ལྟར་རྡུལ་གྱིས་མེ་ལོང་གི། །དྲི་མ་འདག་པར་འགྱུར་བ་བཞིན། །དེ་བཞིན་མཁས་པས་ཉེས་པ་དག །སྦྱར་ཕྱིར་ཉེས་པ་བསྟེན་པར་བྱ། །ཇི་ལྟར་ལྕགས་ཀྱི་གོང་བུ་དག །ཆུང་ཡང་ཆུ་གཏིང་འབྱིང་འགྱུར་ལ། །དེ་ཉིད་སྣོད་དུ་བྱས་ན་ནི། །བདག་དང་གཞན་ཡང་འགྲོལ་བར་བྱེད། །དེ་བཞིན་སྣོད་དུ་བྱས་པའི་སེམས། །ཤེས་རབ་ཐབས་ཀྱི་ཆོ་ག་ཡིས། །འདོད་པ་སྤྱོད་བཞིན་གྲོལ་བར་འགྱུར། །གཞན་དག་ཀྱང་ནི་གྲོལ་བར་བྱེད། །རྣམ་ཤེས་ངན་པས་འདོད་བསྟེན་ན། །འདོད་པས་འཆིང་བ་ཉིད་དུ་འགྱུར། །དེ་ཉིད་མཁས་པས་བསྟེན་བྱས་ན། །འདོད་པས་ཐར་པ་རབ་ཏུ་བསྒྲུབ། །འོ་མས་དུག་ནི་ཞིར་འགྱུར་བར། །ཇི་ལྟར་ཀུན་ལ་རབ་ཏུ་གྲགས། །དེ་ཉིད་སྦྲུལ་གྱིས་འཐུངས་ན་ན་ནི། །དུག་ནི་ཤིན་ཏུ་འཕེལ་བར་འགྱུར། །ཇི་ལྟར་ངང་པས་འོ་མ་ནི། །ཆུ་ལས་འཐུང་བར་བྱེད་པ་ལྟར། །དེ་བཞིན་མཁས་པས་དུག་བཅས་ཡུལ། །སྦྱངས་ནས་སྤྱད་པས་གྲོལ་བར་འགྱུར། །ཇི་ལྟར་ཆོ་ག་བཞིན་སྤྱད་ན། །དུག་ཀྱང་བདུད་རྩིར་འགྱུར་བ་ཡིན། །བྱིས་པ་རྣམས་ཀྱིས་མར་དཀར་སོགས། །བཟའ་བ་ལོག་པས་དུག་ཏུ་འགྱུར། །དེ་ལྟར་སེམས་ནི་དེ་ཉིད་ཀྱང༌། །གཏན་ཚིགས་བཟང་པོས་སྦྱང་བྱས་ནས། །རྣམ་པར་མི་རྟོག་དམིགས་མེད་ན། །རང་བཞིན་དྲི་མེད་རབ་ཏུ་སྣང༌། །ཇི་ལྟར་མེ་ནི་ཆུང་ན་ཡང༌། །མར་དང་སྙིང་སོགས་འདུས་བྱས་པས། །སྣང་བ་དྲི་མེད་མི་གཡོ་བར། །བརྟན་པས་མུན་པ་རྣམ་འཇིག་འགྱུར། །ཇི་ལྟར་ཨ་སྨྲ་དང་ལྡན་པའི། །བ་ཌའི་ས་བོན་ཕྲ་མོ་ནི། །རྩ་བ་ཡལ་ག་འབྲས་ལྡན་པའི། །ལྗོན་ཤིང་ཆེན་པོ་བྱེད་པ་ཡིན། །ཤིང་ཆེན་ས་བོན་ཕྲ་བ་ལས། །ཇི་ལྟར་རྩ་བ་ལོ་མ་ཡིས། །བརྒྱན་པའི་ཤིང་ཆེན་འབྱུང་བར་འགྱུར། །ཡུངས་དང་རྡོ་ཐལ་སྦྱོར་བ་ལས། །ཁ་དོག་གཞན་ཞིག་འབྱུང་བར་འགྱུར། །ཤེས་རབ་ཐབས་ཀྱི་སྦྱོར་བ་ལས། །ཆོས་དབྱིངས་མཁས་པས་དེ་ལྟར་ཤེས། །མར་དང་སྦྲང་རྩི་མཉམ་ལྡན་པས། །དུག་ཉིད་དུ་ནི་འགྱུར་བ་ཡིན། །དེ་ཉིད་ཆོ་ག་བཞིན་སྤྱད་ན། །བཅུད་ཀྱིས་ལེན་གྱི་མཆོག་ཏུ་འགྱུར། །ཇི་ལྟར་ཆོ་ག་བཞིན་སྤྱད་ན། །དངུལ་ཆུས་རེག་པའི་ཟངས་མ་ནི། །ཇི་ལྟར་སྐྱོན་མེད་གསེར་དུ་འགྱུར། །དེ་བཞིན་ཡང་དག་ཡེ་ཤེས་ཀྱིས། །བཟུང་བའི་ཉོན་མོངས་བཟང་པོར་བྱེད། །ཐེག་པ་དམན་ལ་ཞོན་པ་རྣམས། །སྐད་ཅིག་སྐད་ཅིག་འཆིང་བར་སེམས། །གཡུལ་ལས་རྒྱལ་བར་བྱེད་པའི་སེམས། །རིང་བ་ཉིད་དུ་རྣམ་པར་གནས། །ཐེག་པ་ཆེ་ལ་ཞོན་ནས་ནི། །སྙིང་རྗེའི་གོ་ཆ་བགོས་བྱས་ནས། །ཤེས་རབ་རྒྱུད་བཅས་མདའ་དང་གཞུ། །འགྲོ་བ་བཟུང་བའི་བསམ་པ་ཡིས། །སེམས་དཔའ་ཆེ་དང་ཐབས་ཆེན་དང༌། །བརྟན་པའི་བློ་ནི་གཉིས་སྤངས་པས། །བསྒྲལ་དཀའི་གཡུལ་ལས་རྒྱལ་བྱས་ནས། །གཞན་དག་ཀྱང་ནི་སྒྲོལ་བར་བྱེད། །རང་དོན་ཙམ་ལ་གཞོལ་བ་ནི། །བྱོལ་སོང་རྣམས་ཀྱང་ཉོན་མོངས་བྱེད། །འགྲོ་བའི་དོན་ནི་བྱེད་པ་ཡིས། །འགྲོ་བ་དེ་ལྟར་འགའ་འགའ་ན། །གྲང་དང་རླུང་སོགས་སྡུག་བསྔལ་རྣམས། །རང་དོན་ཞུགས་པས་ཀྱང་བཟོད་ན། །འགྲོ་བའི་དོན་ལ་ཞུགས་རྣམས་ཏེ། །དེ་མི་བཟོད་པ་ཇི་ལྟ་བུ། །དམྱལ་བ་ལ་སོགས་སྡུག་བསྔལ་ཡང༌། །སྙིང་རྗེ་ཅན་གྱིས་བཟོད་བྱས་ན། །གྲང་དང་རླུང་སོགས་སྡུག་བསྔལ་དག །ད་ལྟར་གྱིས་ལ་སྨོས་ཅི་དགོས། །དཀའ་ཐུབ་བརྟག་པ་མི་བྱ་ཞིང༌། །སྨྱུང་བ་མེད་ཅིང་བྱ་བ་མེད། །འདིར་ནི་ཁྲུས་དང་གཙང་སྦྲ་མེད། །གྲོང་གི་ཆོས་ནི་སྤང་མི་བྱ། །སེན་མོ་རྐང་དང་རུས་པ་སོ། །ཕ་ཡི་ཁུ་བའི་འགྱུར་ལས་སྐྱེ། །ཤ་དང་ཁྲག་དང་སྐྲ་ལ་སོགས། །མ་ཡི་ཁྲག་ལས་ཡང་དག་འབྱུང༌། །འདི་ལྟར་མི་གཙང་ལས་བྱུང་ཞིང༌། །མི་གཙང་བས་གོས་རིལ་པོ་གང༌། །དེ་ལྟ་བུ་ཡི་ལུས་འདི་ཉིད། །གངྒཱར་བཀྲུས་པས་ཇི་ལྟར་དག །མི་གཙང་ཕུར་མ་ཆུ་དག་གིས། །གངྒཱར་བཀྲུས་པས་འདག་མི་འགྱུར། །དེ་བཞིན་མི་གཙང་བས་གང་བའི། །ཕུར་མ་འདི་ཡང་འདག་མི་འགྱུར། །གངྒཱའི་ཀླུང་ལ་ཁྱི་དག་ནི། །རྐྱལ་ཞིང་འཕྱོ་ཡང་འདག་མི་འགྱུར། །དེ་ཕྱིར་ཆོས་འདོད་སྐྱེས་བུ་རྣམས། །འབབས་སྟེགས་བཀྲུས་ཀྱང་འབྲས་བུ་མེད། །ཁྲུས་ཀྱིས་གལ་ཏེ་ཆོས་འགྱུར་ན། །ཉ་པ་རྣམས་ཀྱང་དོན་བྱས་འགྱུར། །ཉིན་དང་མཚན་དུ་གནས་པ་ཡི། །ཉ་ལ་སོགས་པ་སྨོས་ཅི་དགོས། །ཁྲུས་ཀྱིས་སྡིག་པ་ཟད་པ་ཡང༌། །ངེས་པར་ཡོད་པ་མ་ཡིན་ཏེ། །ཇི་ལྟར་འབབ་སྟེགས་བསྟེན་པ་ལས། །འདོད་ཆགས་ལ་སོགས་འཕེལ་བའང་མཐོང༌། །འདོད་ཆགས་ཞེ་སྡང་གཏི་མུག་དང༌། །ཕྲག་དོག་སྲེད་པ་ཐམས་ཅད་དུ། །སྡིག་པའི་རྩ་བར་རབ་ཏུ་གྲགས། །འདི་དག་སྦྱོང་བ་ཁྲུས་ཀྱིས་མིན། །བདག་དང་བདག་གིར་འཛིན་པ་ལས། །སྲོག་ཆགས་རྣམས་ལ་འབྱུང་བ་ཡིན། །དེ་ཡང་མ་རིག་རྩ་བ་ལས། །མ་རིག་དེ་དག་འཁྲུལ་པར་འདོད། །ཇི་ལྟར་ཉ་ལྕིབས་ལ་དངུལ་བློ། །ཉ་ལྕིབས་མཐོང་ན་ལྡོག་པར་འགྱུར། །བདག་མེད་མཐོང་བས་དེ་ཡང་ནི། །རྩ་བ་ཉིད་ནས་མེད་པར་འགྱུར། །ཇི་ལྟར་ཐག་པར་སྦྲུལ་གྱི་བློ། །ཐག་པ་མཐོང་བས་ལྡོག་པར་འགྱུར། །དེ་ལ་སྦྲུལ་གྱི་བློ་འབྱུང་བ། །སྐྱེས་བུ་དེ་ལ་ཡོང་མི་འབྱུང༌། །དེ་བཞིན་འདི་ལ་བདེན་པའི་བློ། །ཡེ་ཤེས་རྡོ་རྗེས་ལྡོག་པར་འགྱུར། །འདི་ནི་འགྱུར་བར་ཡང་མི་འགྱུར། །ས་བོན་བསྲེགས་པའི་མྱུ་གུ་བཞིན། །བདག་མེད་མི་གཙང་འདུས་པ་ཡི། །གོང་བུ་ཤ་ཡི་རང་བཞིན་ཉིད། །དེ་གདུང་ས་པ་ཡིས་ཆོས་འགྱུར་བར། །བྱིས་པ་དཀའ་བ་རྣམ་བརྟག་དང༌། །ཟླ་བ་འཕེལ་དང་འགྲིབས་པ་ལ། །ལྟོས་ནས་ཚེས་སུ་རྣམ་པར་བཏགས། །ཉི་མ་ཤར་དང་ནུབ་པ་ལས། །ཉིན་དང་མཚན་མོར་རྣམ་པར་གནས། །དང་པོར་ལ་སོགས་ཐ་སྙད་ཀྱང༌། །བཏགས་པར་ལྟོས་ནས་བྱས་པ་ཡིན། །གཟའ་དང་རྒྱུ་སྐར་ཁྱིམ་ལ་སོགས། །འཇིག་རྟེན་ཀུན་གྱིས་རྣམ་པར་བཏགས། །གྲང་དང་ཚ་དང་ཆར་འབབ་ལ། །ལྟོས་ནས་དེ་བཞིན་དུས་རྣམས་བཏགས། །རང་གི་ལས་ཀྱིས་འབྲས་སྤྱོད་པར། །བཟང་དང་ངན་ལས་གཟར་བསྟན་ཏོ། །མ་རིག་འདམ་གྱིས་བཏུམས་པ་ཡི། །སེམས་ཀྱི་ཡིད་བཞིན་ནོར་བུ་ཉིད། །སྐྱེས་བུ་མཁས་པས་བཀྲུས་བྱས་ན། །མ་རིག་གང་གིས་ཡང་སྤྱོད་འགྱུར། །གཟའ་དང་ཚེས་གྲངས་རྒྱུ་སྐར་དང༌། །ཡུལ་དང་དུས་ལ་ལྟོས་མེད་པར། །མཚན་མེད་ཐེ་ཚོམ་མེད་པར་ནི། །རྟོག་པ་མེད་པར་སྤྱད་པར་བྱ། །དབང་པོའི་ལམ་འགྱུར་གང་དང་གང༌། །དེ་དང་དེ་ཡི་ངོ་བོ་ཉིད། །མཉམ་པར་མ་བཞག་སྦྱོར་བ་ཡིས། །ཐམས་ཅད་སངས་རྒྱས་རང་བཞིན་གྱིས། །མིག་ནི་རྣམ་པར་སྣང་མཛད་མགོན། །རྣ་བ་རྡོ་རྗེ་ཉི་མའོ། །སྣ་ནི་རྟ་མཆོག་ཉིད་ཡིན་ལ། །ཁ་ནི་པདྨ་གར་དབང་ཕྱུག།ལུས་ནི་དཔལ་ལྡན་ཧེ་རུ་ཀ །ཡིད་ནི་རྡོ་རྗེ་སེམས་དཔའ་སྟེ། །དེ་ལྟར་ཡང་དག་སྦྱོར་བ་ཡི། །སྙིང་རྗེའི་བདག་ཉིད་ཅན་གྱིས་སྤྱོད། །མཁས་པས་སེམས་ནི་བརྟན་གྱུར་ན། །མི་རྟོག་པ་འདིས་འགྲུབ་པར་འགྱུར། །ཇི་ལྟར་འདོད་པའི་བྱ་བ་ཡིས། །ཀུན་ཟ་ཀུན་བྱེད་དེ་བཞིན་ནོ། །ལས་དང་བྱ་བ་ཀུན་བྱེད་ན། །ཇི་ལྟར་འདོད་པའི་བྱ་བས་སོ། །ལངས་དང་འདུག་པར་བྱེད་པ་དང༌། །ཇི་ལྟར་འཆགས་ནའང་དེ་བཞིན་ནོ། །དགོད་དང་སྨྲ་བར་བྱེད་པ་ནི། །ཇི་ལྟ་དེ་ལྟར་གོང་དེ་བཞིན། །དཀྱིལ་འཁོར་དུ་ནི་མ་ཞུགས་པའམ། །སྒྲིབ་པ་ཀུན་དང་ལྡན་པས་ཀྱང༌། །རང་གི་ལྷར་སྦྱོར་བདག་ཉིད་ཀྱིས། །བསོད་ནམས་ཆུང་ཡང་འགྲུབ་པར་འགྱུར། །འདི་ནི་སངས་རྒྱས་ཐམས་ཅད་དང༌། །དཔའ་བོ་དག་ནི་ཐམས་ཅད་ཉིད། །ཚེ་འདི་ཉིད་ལ་ཐམས་ཅད་རིག །འཐོབ་འགྱུར་འདི་ལ་ཐེ་ཚོམ་མེད། །ཇི་ལྟར་འཇིག་རྟེན་ཕལ་བ་ལས། །རྣལ་འབྱོར་པ་ཡི་འཇིག་རྟེན་རྒྱལ། །གོང་མ་གོང་མའི་བློ་ཁྱད་ཀྱིས། །རྣལ་འབྱོར་པ་ཡང་རྒྱལ་བར་འགྱུར། །ཤེས་རབ་ཆེ་དང་ཐབས་ཆེ་དང༌། །བརྩོན་པ་ཆེ་དང་མོས་པ་ཉིད། །ཐེག་པ་ཆེན་པོ་ཡང་དག་བསྟན། །སེམས་ཅན་ཆེན་པོའི་སྤྱོད་ཡུལ་ཡིན། །གང་ཞིག་བསྐལ་པ་གྲངས་མེད་ནི། །མང་པོར་སྤྱད་ཀྱང་མི་འཐོབ་པའི། །སངས་རྒྱས་ཚེ་འདི་ཉིད་ཀྱིས་ནི། །འཐོབ་པར་འདིར་ནི་ཐེ་ཚོམ་མེད། །ཐེག་པ་ཆེན་པོའི་བདག་ཉིད་ཆེ། །བསོད་ནམས་ཡེ་ཤེས་ཚོགས་ཀྱིས་ནི། །ཀུན་མཁྱེན་གོ་འཕང་ཐོབ་དཀའ་བ། །ཚེ་འདི་ཉིད་ལ་འཐོབ་པར་འགྱུར། །ལུང་ལས་ཉམས་པར་གསུངས་པ་ཡང༌། །ཐེག་པ་ཆེ་ལ་མི་རིགས་ཏེ། །བསམ་དང་ལྷག་བསམ་བྱེ་བྲག་གིས། །ཐེག་པའི་ཁྱད་པར་རབ་ཏུ་བསྟན། །གཞན་ཉིད་དུ་ནི་མོས་ན་ཡང༌། །བྱང་ཆུབ་སྤྱོད་པ་དེ་བཞིན་གཞན། །སེམས་ཀྱི་རྣམ་དག་གཞན་ཉིད་ཀྱིས། །འདིར་ནི་འབྲས་བུ་གཞན་ཞིག་མཐོང༌། །ཇི་ལྟར་མེ་ལོང་དྲི་མེད་ལ། །དྲི་མ་མེད་པའི་མིག་ལ་གཟུགས། །དྭངས་པ་རང་བཞིན་དྲི་མེད་པ། །ཤུན་ཏུ་གསལ་བར་སྣང་བ་ལྟར། །དེ་བཞིན་རྣལ་འབྱོར་ཡེ་ཤེས་ཀྱང༌། །དྲི་མེད་ཤེས་རབ་མེ་ལོང་ལ། །རྟོག་པའི་དྲྭ་བ་རྣམ་སྦྱངས་པའི། །སེམས་དགེ་བ་ལ་རྣམ་པར་གསལ། །ཇི་ལྟར་ནོར་བུ་མེ་ཤེལ་ལ། །ཉི་མའི་འོད་ཀྱིས་ཀུན་རེག་པས། །དེ་མ་ཐག་ཏུ་མེ་འབར་ནས། །རང་གི་དོན་ནི་སྒྲུབ་པར་ནུས། །རྟོག་པའི་དྲི་མ་རྣམ་སྤངས་པའི། །ནོར་བུ་མེ་ཤེལ་འདྲ་བའི་ཡིད། །ཤེས་རབ་ཉི་མའི་འོད་ཕོག་པས། །རྣལ་འབྱོར་དེ་བཞིན་འབར་བར་འགྱུར། །ཤིང་གཉིས་དྲག་ཏུ་འདྲུད་པ་ལས། །ཇི་ལྟར་མེ་ནི་འབར་འགྱུར་བས། །ཐོག་མ་བར་དང་མཐར་དག་པ། །དངོས་པོ་མ་ལུས་རབ་སྣང་བྱེད། །ཤེས་རབ་ཐབས་སུ་སྦྱོར་བ་ལས། །རྣལ་འབྱོར་བ་ཡིས་དེ་བཞིན་ཤེས། །ཇི་ལྟར་མར་མེ་གཅིག་ཉིད་བདར། །སྙིང་པོ་གཞན་དག་ལ་བསྟན་ནས། །ཇི་བཞིན་གནས་སུ་རང་དོན་བཞིན། །མཐོན་པོའི་གནས་ནས་མཐོང་བར་བྱེད། །ཤེས་རབ་ཐབས་དག་རྣམ་བསྒོམས་ཤིང༌། །དཔག་ཏུ་མེད་པའི་ལུས་སྤྲོས་ནས། །སེམས་ཅན་མོས་པ་སྣ་ཚོགས་ལ། །མཛད་པ་ཇི་བཞིན་ཉམས་སུ་བླང༌། །ཇི་ལྟར་ཆོ་ག་ཤེས་པ་འགས། །ཉེས་མེད་བསིལ་ཞིང་ཉམས་དགའ་བར། །ནད་རྣམས་ཐམས་ཅད་ཟད་བྱེད་པའི། །བདུད་རྩི་འོ་མ་དག་ལས་བླང༌། །ཤེས་རབ་འོ་མ་ཐབས་ཆེན་པོས། །ཆོ་ག་བཞིན་དུ་བསྲུབས་ལས་སྐྱེས། །ཆོས་དབྱིངས་ཤིན་ཏུ་རྣམ་དག་པ། །བདེ་བ་དམ་པ་སྡུག་བསྔལ་འཇིག །ས་བོན་སྐྱེས་བུར་ལྡན་པ་ལས། །མེ་ཏོག་འབྲས་བུ་དང་ལྡན་པའི། །འཁྲི་ཤིང་ཀུན་ཏུ་འབྱུང་བ་ལྟར། །དེ་བཞིན་ཚོགས་གཉིས་དང་ལྡན་པའི། །སྐད་ཅིག་གིས་ནི་མངོན་བྱང་ཆུབ། །དབང་དང་སྡང་དང་འགྲོ་རེངས་དང༌། །ཆར་དབབ་དགུག་པ་ལ་སོགས་པ། །ཤ་ཆང་དགའ་བའི་རྣལ་འབྱོར་པས། །བྱས་པར་གྱུར་ཀྱང་མཐོང་བར་འགྱུར། །ལག་པའི་གདུ་བུ་བལྟ་བ་ལ། །མེ་ལོང་དག་གི་དགོས་སམ་ཅི། །ཐེག་པ་ཆེན་པོར་དངོས་སོང་ཡང༌། །སྔགས་ཀྱི་ནུས་པ་བསྟན་པ་ཡིན། །མ་དང་བུ་མོ་འབྲེལ་བ་ནི། །འདིར་ནི་དེ་ཉིད་མེད་པར་བརྟག །ལྕགས་ཀྱི་རིང་བུ་གཤིབས་པ་ལྟར། །འགྲོ་བ་དེ་ལྟར་བདེར་གཤེགས་གསུངས། །འབྱུང་ལྔའི་བདག་ཉིད་ཁུ་བ་དང༌། །ཁྲག་ཀྱང་དེ་དང་འདྲ་བ་དང༌། །དེ་ཡི་རང་བཞིན་གོང་བུ་ལ། །བྲམ་ཟེ་གང་ཡིན་མཐར་སྐྱེས་གང༌། །དགེ་སློང་དག་གི་ལུས་འདི་ནི། །ཐམས་ཅད་ཕུང་པོ་ལྔའི་བདག་ཉིད། །མི་རྟག་སྡུག་བསྔལ་སྟོང་པ་དང༌། །མ་སྐྱེས་སྐྱེ་བ་མེད་པར་ཤེས། །ཉ་པའི་མངལ་དུ་སྐྱེས་པ་དང༌། །ཁ་ཅིག་གདོལ་པའི་སྐྱེས་ལྡན་པ། །དཀའ་ཐུབ་བྱས་པས་བྲམ་ཟེར་སྐྱེས། །དེ་ཕྱིར་རིགས་ནི་རྒྱུ་མ་ཡིན། །མ་དང་སྲིང་མོ་མ་མ་དང༌། །སྒྱུག་མོ་དང་ནི་ཚ་མོ་དང༌། །བྲམ་ཟེ་རྒྱལ་རིགས་རྗེའུའི་རིགས། །དེ་ཉིད་ཤེས་པས་རྨོངས་རིགས་མོ། །ཡན་ལག་གཅིག་ནི་ཉམས་པ་དང༌། །དམན་དང་སྨད་དང་མཐར་སྐྱེས་ཀྱི། །བཙུན་མོ་རྟག་ཏུ་མཆོད་པར་བྱ། །ཡེ་ཤེས་རྡོ་རྗེ་རྣམ་བསྒོམས་པས། །སྔགས་པའི་སྤྱན་ནི་རྒྱས་གྱུར་ནས། །ཞལ་ནི་རབ་ཏུ་བཞད་གྱུར་ཅིང༌། །རྫོགས་པའི་བྱང་ཆུབ་སེམས་བསྐྱེད་ནས། །རང་གི་ལྷ་ཡི་ཡིད་ཀྱིས་ནི། །བསྟན་པས་སྐད་ཅིག་མཐོང་དང་བལྟ། །ཐོས་དང་ཉན་པར་བྱེད་པ་ཡང༌། །མྱུར་ཞིང་བདེ་ལ་སྤྱོད་པར་ལྡན། །གསལ་པོའི་ངག་ཀྱང་སྨྲ་བར་བྱེད། །ཁྲུས་དང་བསྐུ་མཉེ་གོས་ལ་སོགས། །བཟའ་བཏུང་ལ་སོགས་འབད་པ་ཉིད། །རང་གི་འདོད་ལྷའི་བདག་ཉིད་དུ། །བསམས་ལ་ཆོ་གས་མཆོད་པར་བྱ། །གླུ་དང་གདུང་བ་དེ་བཞིན་གར། །ཐབས་བཅས་བརྟུལ་ཞུགས་ཅན་གྱིས་སྤྱད། །འདིར་ནི་དངོས་པོ་ཐམས་ཅད་ལ། །ལྷག་པར་ཆགས་པར་མི་བྱའོ། །རང་གི་བདག་ཉིད་ཡོངས་སྤངས་ནས། །དཀའ་ཐུབ་ཀྱིས་ནི་གདུང་མི་བྱ། །ཇི་ལྟར་བདེ་བས་བདེ་བ་གཟུང༌། །འདིར་ནི་མ་འདས་རྫོགས་སངས་རྒྱས། །རྣལ་འབྱོར་ཐམས་ཅད་ལོངས་སྤྱོད་ཅིང༌། །གང་ལས་འཇིགས་མེད་རོལ་མོ་བྱ། །སྡིག་པ་མེད་ཀྱི་ཁྱོད་མ་འཇིགས། །དམ་ཚིག་ཤིན་ཏུ་འདའ་བར་དཀའ། །སྔགས་ཀྱིས་སྦྱངས་ན་ཤིང་ལ་སོགས། །བེམ་པོ་རྨོངས་བཅས་རབ་དཀའ་ཡང༌། །ལྷ་ཉིད་དུ་ནི་འགྱུར་བ་ཡིན། །ཤེས་དང་ལྡན་པའི་ལུས་ཅི་སྨོས། །ཐ་མལ་པ་ཡི་ང་རྒྱལ་ཉིད། །མཉམ་པར་བཞག་པས་ཡོངས་སུ་གཏང༌། །ཤེས་རབ་ཐབས་ཀྱི་ཆོ་ག་ཡིས། །ཐམས་ཅད་མཉམ་པར་སྤྱད་པར་བྱ། །ཇི་ལྟར་པདྨ་འདམ་སྐྱེས་ཀྱང༌། །འདམ་གྱི་སྐྱོན་གྱིས་གོས་པ་མེད། །དེ་བཞིན་བག་ཆགས་སྣ་ཚོགས་ཀྱི། །སྐྱོན་གྱིས་རྣལ་འབྱོར་པར་མི་གོས། །ཇི་ལྟར་ཆུ་ཡི་ཟླ་བ་ལ། །ཆུ་ཡིས་མངོན་པར་གོས་པ་མེད། །སྣ་ཚོགས་གཟུགས་བརྙན་འདྲ་བར་ནི། །མཐོང་བས་སྐྱོན་གྱིས་གོས་མི་འགྱུར། །ཐོག་མེད་བག་ཆགས་འདམ་གྱིས་ནི། །རིན་ཆེན་སེམས་ནི་རབ་ཏུ་གོས། །ཤེས་རབ་ཐབས་ཀྱི་ཆུ་ཉིད་ཀྱིས། །བཀྲུས་ན་རབ་ཏུ་གསལ་བར་འགྱུར། །རང་གི་ལྷ་ཡི་རྣལ་འབྱོར་གྱིས། །བློ་ལྡན་སེམས་ནི་བརྟན་གྱུར་པ། །ལྟ་ངན་སྤྲིན་ལས་གྲོལ་གྱུར་ནས། །སེམས་ཀྱི་ཉི་མ་གསལ་བར་འགྱུར། །དོན་དམ་ངེས་པར་བྱས་ནས་ནི། །ཤེས་རབ་མཚོན་གྱིས་ཀུན་གཏུབས་ལ། །མ་རིག་སྦུབས་ཀྱིས་གཡོགས་པ་ཡི། །ཆོས་ཀྱི་དབྱིངས་ནི་བླང་བར་བྱ། །བརྟགས་པའི་བུམ་པ་སྐད་ཅིག་གི། །ཤེས་རབ་ཐོ་བས་བཅག་ན་ནི། །རང་བཞིན་དྲི་མེད་གསལ་འགྱུར་བ། །ཡེ་ཤེས་སྒྲོན་མེས་རབ་ཏུ་གསལ། །རབ་ཏུ་གྲགས་པའི་འབྱུང་བ་རྣམས། །ས་དང་ཆུ་དང་མེ་དང་རླུང༌། །སྔགས་ཀྱི་སྦྱོར་བའི་ནུས་པ་ཡིས། །གཞན་ཉིད་དུ་ནི་སྒྱུར་བར་བྱེད། །བརྗོད་པ་ཐམས་ཅད་ཡོངས་སྤངས་ལ། །སྔགས་ཀྱི་བརྗོད་པ་ཡང་དག་སྤྱོད། །བདེ་དང་དངོས་གྲུབ་ཀུན་སྟེར་བའི། །སྔགས་ཀྱི་ནུས་པ་འདི་ལ་ལྟོས། །དཀོན་མཆོག་གསུམ་ནི་མི་སྤོང་ཞིང༌། །དེ་བཞིན་བླ་མེད་བྱང་ཆུབ་སེམས། །སྲོག་ཆགས་རྣམས་ནི་གསོད་མི་བྱ། །དམ་ཚིག་རྣམ་དག་བྱིན་གྱིས་བརླབ། །དྲི་ཆེན་དང་ནི་ག་བུར་བཅས། །ཙནྡན་དམར་པོ་དང་སྦྱར་བ། །ཐུབ་པ་རྡོ་རྗེའི་ཆུ་ཞེས་པ། །ལྔ་པོ་དག་ཀྱང་བྱིན་གྱིས་བརླབ། །ལྷ་ཡི་དམ་ཚིག་གཞན་དག་ཀྱང༌། །སེམས་ནི་སྤྲོ་བར་བྱེད་པ་ཅན། །རླུང་དང་མེ་ནི་ཞི་བྱའི་ཕྱིར། །སེམས་ཀྱི་རྡོ་རྗེ་ཚིམ་པར་བྱ། །མཚམས་མེད་ཐེ་ཚོམ་མེད་པར་ནི། །རྣལ་འབྱོར་རྣམ་རྟོག་མེད་བརྩོན་པས། །སེམས་ནི་མཉམ་པར་སྦྱོར་བ་ཡིས། །སྔགས་པ་ཐམས་ཅད་མཉམ་པར་སྤྱད། །སྦྲང་མའི་རྐང་པ་ཙམ་གྱིས་ནི། །དུག་གི་ཟིལ་གྱིས་གནོན་པར་འགྱུར། །མཚམས་དང་ཐེ་ཚོམ་ཆུང་ངུས་ནི། །དེ་ལ་སྡུག་བསྔལ་སྐྱེད་པར་བྱེད། །མཁས་པས་ལེགས་པར་འཐབས་པའམ། །ཡང་ན་ལེགས་པར་འབྲོས་པར་བྱ། །བར་མ་དོ་ཡི་དངོས་པོ་ནི། །དོན་མེད་པའང་ལྟུང་བར་འགྱུར། །བླ་མའི་བཀའ་དང་ཕྱག་རྒྱ་དང༌། །གྲིབ་མ་ལ་ཡང་འགོམ་མི་བྱ། །དེ་ཡི་ཡོན་ཏན་གཟུང་བར་བྱ། །སྐྱོན་ནི་ནམ་ཡང་མ་ཡིན་ནོ། །སློབ་དཔོན་ལྷ་ཡི་མཆོག་ཉིད་དེ། །འབད་པས་མཆོད་པར་བྱ་བ་ཡིན། །དེ་ཉིད་རྡོ་རྗེ་འཛིན་རྒྱལ་པོར། །མངོན་སུམ་གཟུགས་ཀྱི་རྣམ་པར་གནས། །ཇི་ལྟར་ནོར་བུ་ཆུ་འདང་གིས། །རྙོག་པའི་ཆུ་དག་དྭངས་པར་བྱེད། །དེ་བཞིན་དད་པའི་ནོར་བུ་ཡིས། །སེམས་ཀྱི་རིན་ཆེན་རྣམ་པར་སྦྱང༌། །ཤེས་རབ་མིག་དང་བྲལ་གྱུར་ན། །དད་པའི་བདག་ཉིད་ཅན་རྨོངས་འགྱུར། །དེ་ཕྱིར་ལུང་རྟོགས་བདག་ཉིད་ཅན། །ཤེས་རབ་ཉེ་བར་བསྐྱེད་པར་བྱ། །དད་ལྡན་ཐོས་མང་ཤེས་རབ་ལྡན། །རང་བཞིན་སྙིང་རྗེའི་བདག་ཉིད་ཅན། །འགྲོ་བའི་སྡུག་བསྔལ་བསལ་བའི་ཕྱིར། །དེ་ཡི་བདེ་བ་ཐབས་ཤེས་བྱ།།སེམས་རྣམ་དག་པས་འདི་བྱས་པའི།།བདག་གིས་དགེ་བ་གང་བསགས་པས།།རྣམ་པར་དག་པའི་སེམས་ཐོབ་ནས།།དེས་ནི་འགོ་བས་བདེ་ཐོབ་ཤོག།སེམས་ཀྱི་སྒྲིབ་པ་རྣམ་པར་སྦྱོང་བ་ཞེས་བྱ་བའི་རབ་ཏུ་བྱེད་པ་སློབ་དཔོན་འཕགས་པ་ལྷས་མཛད་པ་རྫོགས་སོ།། །།